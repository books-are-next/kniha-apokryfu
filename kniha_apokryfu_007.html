<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="O úpadku doby">
    <meta name="apple-mobile-web-app-capable" content="yes">
    <title>O úpadku doby • Kniha apokryfů</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./kniha_apokryfu_006.html">
    <link rel="next" href="./kniha_apokryfu_008.html">
    <meta name="nb-order" content="6">
    <link rel="self" href="kniha_apokryfu_007.html">
    <meta name="nb-identifier" content="capek-kniha-apokryfu-e3286a3">
    <meta name="nb-role" content="chapter">
  </head>
  <body data-nb-words="1428" data-nb-chars="7933" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kniha_apokryfu_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="13"><span class="idea" data-nb-ref-number="1" id="idea1" data-nb-words="3" data-nb-chars="13">O úpadku doby</span></h1>
        <p class="chunk" data-nb-ref-number="2" data-nb-words="101" data-nb-chars="583"><span class="idea" data-nb-ref-number="2" id="idea2" data-nb-words="101" data-nb-chars="583">Před jeskyní bylo ticho. Mužové odešli hned zrána mávajíce oštěpy směrem k&nbsp;Blansku nebo k&nbsp;Rájci, kde bylo vystopováno stádo sobů; ženy zatím po&nbsp;lese sbíraly bobule klikvy a&nbsp;jen časem bylo slyšet jejich ječivý pokřik a&nbsp;repetění; děti se&nbsp;nejspíš čabraly dole v&nbsp;potoce – ostatně kdo by&nbsp;se&nbsp;těch harantů dohlídal, holoty darebné a&nbsp;zvlčilé. A&nbsp;tož starý pračlověk Janeček klímal v&nbsp;tom vzácném tichu na&nbsp;mírném slunci říjnovém; po&nbsp;pravdě řečeno chrápal a&nbsp;v&nbsp;nose mu&nbsp;hvízdalo, ale dělal, jako by&nbsp;nespal, nýbrž jako by&nbsp;střežil jeskyni kmene a&nbsp;panoval nad ní, jakož se&nbsp;sluší na&nbsp;starého náčelníka.</span></p>
        <p class="chunk" data-nb-ref-number="3" data-nb-words="130" data-nb-chars="725"><span class="idea" data-nb-ref-number="3" id="idea3" data-nb-words="130" data-nb-chars="725">Stará Janečková rozložila čerstvou kůži medvědí a&nbsp;jala se&nbsp;ji&nbsp;oškrabovat ostrým pazourkem. To&nbsp;se&nbsp;musí dělat důkladně, píď po&nbsp;pídi – a&nbsp;ne&nbsp;jako to&nbsp;dělá mladá, napadlo starou Janečkovou; to&nbsp;famfárum to&nbsp;jen tak halabala odrbe a&nbsp;už&nbsp;zas běží muchlat a&nbsp;muckat se&nbsp;s&nbsp;dětmi – takové kůže, myslí si&nbsp;stará Janečková, nic nevydrží, kdepak, zteří nebo se&nbsp;zapaří; ale já&nbsp;se&nbsp;jí&nbsp;do&nbsp;ničeho plést nebudu, myslí si&nbsp;paní Janečková, když jí&nbsp;to&nbsp;neřekne syn – Jen co&nbsp;je&nbsp;pravda, šetřit mladá neumí. A&nbsp;tady je&nbsp;ta&nbsp;kožišina propíchnuta, zrovna uprostřed hřbetu! Lidi drazí, trne stará paní, kterýpak nekola toho medvěda píchal do&nbsp;zad? Vždyť se&nbsp;tím zkazí celá kůže! To&nbsp;by&nbsp;můj jakživ neudělal, říká si&nbsp;stařena roztrpčeně, ten se&nbsp;vždycky strefoval do&nbsp;krku –</span></p>
        <p class="chunk" data-nb-ref-number="4" data-nb-words="15" data-nb-chars="82"><span class="idea" data-nb-ref-number="4" id="idea4" data-nb-words="15" data-nb-chars="82">„Ah ja,“ zahekal v&nbsp;tu&nbsp;chvíli starý Janeček a&nbsp;vytřel si&nbsp;oči. „Ještě nejsou zpátky?“</span></p>
        <p class="chunk" data-nb-ref-number="5" data-nb-words="7" data-nb-chars="45"><span class="idea" data-nb-ref-number="5" id="idea5" data-nb-words="7" data-nb-chars="45">„Kdepak,“ bručela stará paní. „To si&nbsp;počkáš.“</span></p>
        <p class="chunk" data-nb-ref-number="6" data-nb-words="14" data-nb-chars="83"><span class="idea" data-nb-ref-number="6" id="idea6" data-nb-words="14" data-nb-chars="83">„Tja,“ vzdychnul stařík a&nbsp;rozespale mžoural. „Kdepak ti. No&nbsp;ja. A&nbsp;kde jsou ženské?“</span></p>
        <p class="chunk" data-nb-ref-number="7" data-nb-words="9" data-nb-chars="55"><span class="idea" data-nb-ref-number="7" id="idea7" data-nb-words="9" data-nb-chars="55">„Hlídám je?“ zavrčela stará. „To víš, někde trajdají –“</span></p>
        <p class="chunk" data-nb-ref-number="8" data-nb-words="22" data-nb-chars="117"><span class="idea" data-nb-ref-number="8" id="idea8" data-nb-words="22" data-nb-chars="117">„Ah jaja,“ zívnul děda Janeček. „Někde trajdají. Místo aby – místo aby, řekněme, to&nbsp;nebo to&nbsp;– Tož tak. To&nbsp;to&nbsp;vypadá!“</span></p>
        <p class="chunk" data-nb-ref-number="9" data-nb-words="13" data-nb-chars="89"><span class="idea" data-nb-ref-number="9" id="idea9" data-nb-words="13" data-nb-chars="89">Bylo ticho: jen stará Janečková rychle a&nbsp;se&nbsp;zlostnou horlivostí oškrabovala syrovou kůži.</span></p>
        <p class="chunk" data-nb-ref-number="10" data-nb-words="105" data-nb-chars="544"><span class="idea" data-nb-ref-number="10" id="idea10" data-nb-words="105" data-nb-chars="544">„Povídám,“ ozval se&nbsp;Janeček drbaje se&nbsp;zamyšleně na&nbsp;zádech. „Uvidíš, že&nbsp;zas nic nepřinesou. To&nbsp;dá&nbsp;rozum: s&nbsp;těmi jejich nanicovatými kostěnými oštěpy – A&nbsp;já&nbsp;pořád říkám synovi: koukej, žádná kost přece není dost tvrdá a&nbsp;pevná, aby se&nbsp;z&nbsp;ní&nbsp;dělaly oštěpy! – To&nbsp;přec musíš uznat i&nbsp;ty&nbsp;jako ženská, že&nbsp;ani kost, ani paroh nemá tu&nbsp;tento – takovou průbojnost, víš? Trefíš s&nbsp;tím do&nbsp;kosti a&nbsp;kostí kost neprorazíš, no&nbsp;ne? To&nbsp;dá&nbsp;rozum. To&nbsp;takový kamenný oštěp, holenku – To&nbsp;se&nbsp;ví, dá&nbsp;to&nbsp;víc práce, ale zato je&nbsp;to, panečku, nástroj – A&nbsp;copak si&nbsp;dá&nbsp;syn říci?“</span></p>
        <p class="chunk" data-nb-ref-number="11" data-nb-words="12" data-nb-chars="70"><span class="idea" data-nb-ref-number="11" id="idea11" data-nb-words="12" data-nb-chars="70">„To víš,“ děla trpce paní Janečková. „Dnes už&nbsp;si&nbsp;nikdo nedá poroučet.“</span></p>
        <p class="chunk" data-nb-ref-number="12" data-nb-words="238" data-nb-chars="1260"><span class="idea" data-nb-ref-number="12" id="idea12" data-nb-words="238" data-nb-chars="1260">„Vždyť já&nbsp;nikomu neporoučím,“ rozčiloval se&nbsp;děda. „Ale ani poradit si&nbsp;nedají! Včera jsem ti&nbsp;našel tamhle pod skalou takový pěkný, placatý úlomek pazourkový. Stačilo by&nbsp;drobet jej po&nbsp;krajích přitesat, aby byl ostřejší, a&nbsp;byl by&nbsp;to&nbsp;hrot oštěpu jedna radost. Tak to&nbsp;vemu domů a&nbsp;ukážu synovi: Koukej, to&nbsp;je&nbsp;kámen, co? – Je, on&nbsp;na&nbsp;to. Ale co&nbsp;s&nbsp;ním, tati? – Inu, jářku, ten by&nbsp;se&nbsp;mohl přisekat na&nbsp;oštěp. – Ale jděte, tatínku, povídá on, kdo by&nbsp;se&nbsp;s&nbsp;tím tesal a&nbsp;piplal? Vždyť toho starého haraburdí máme v&nbsp;jeskyni celé hromady a&nbsp;stejně to&nbsp;k&nbsp;ničemu není; ani na&nbsp;dřevci to&nbsp;nedrží, ať&nbsp;se&nbsp;to&nbsp;přiváže, jak chce, tak co&nbsp;s&nbsp;tím? – Lenoši jsou to,“ rozkřikl se&nbsp;prudce staroch. „Dnes už&nbsp;se&nbsp;nikomu nechce opracovat pořádně kus pazourku, to&nbsp;je&nbsp;to! Pohodlní jsou! To&nbsp;se&nbsp;ví, takový kostěný hrot je&nbsp;udělán jedna dvě, ale taky se&nbsp;ti&nbsp;každou chvíli zlomí. A&nbsp;to&nbsp;prý je&nbsp;jedno, říká syn, tak se&nbsp;dá&nbsp;nový a&nbsp;je&nbsp;to. No&nbsp;ja, ale kam to&nbsp;takhle přivedou? Každou chvíli nový oštěp! Řekni sama, kdo tohle jakživ viděl? Holenku, to&nbsp;takový pořádný pazourkový hrot musel vydržet léta letoucí! Ale já&nbsp;říkám, ono dojde na&nbsp;má&nbsp;slova: však oni se&nbsp;jednou ještě rádi vrátí k&nbsp;těm našim poctivým kamenným zbraním! Proto já&nbsp;schovávám, kde co&nbsp;najdu: staré šípy a&nbsp;mlaty a&nbsp;pazourkové nože – A&nbsp;to&nbsp;prý je&nbsp;haraburdí!“</span></p>
        <p class="chunk" data-nb-ref-number="13" data-nb-words="100" data-nb-chars="573"><span class="idea" data-nb-ref-number="13" id="idea13" data-nb-words="100" data-nb-chars="573">Starý pán se&nbsp;až&nbsp;dusil zármutkem a&nbsp;pohoršením. „No vidíš,“ ozvala se&nbsp;paní Janečková, aby ho&nbsp;přivedla na&nbsp;jiné myšlenky. „To máš jako s&nbsp;těmi kůžemi. Maminko, říká mně mladá, načpak se&nbsp;s&nbsp;tím tolik oškrabovat, škoda té&nbsp;práce; zkuste jednou vydělávat kůži popelem, to&nbsp;aspoň nesmrdí. Mne budeš učit,“ utrhla se&nbsp;stařena na&nbsp;nepřítomnou snachu, „já vím, co&nbsp;vím! Odjakživa se&nbsp;kůže jenom oškrabovaly, a&nbsp;jaké to&nbsp;byly kůže! To&nbsp;se&nbsp;ví, je-li ti&nbsp;škoda práce – Jen když se&nbsp;mohou nějak té&nbsp;práci vyhnout! Proto pořád něco vymýšlejí a&nbsp;zajinačují – Vydělávat kůži popelem! Kdopak to&nbsp;kdy slyšel!“</span></p>
        <p class="chunk" data-nb-ref-number="14" data-nb-words="72" data-nb-chars="382"><span class="idea" data-nb-ref-number="14" id="idea14" data-nb-words="72" data-nb-chars="382">„To už&nbsp;tak máš,“ zívl Janeček. „Kdepak, to&nbsp;jim není dost dobré, jak jsme to&nbsp;dělali my. A&nbsp;že&nbsp;prý jsou kamenné zbraně nepohodlné do&nbsp;ruky. To&nbsp;teda je&nbsp;pravda, my&nbsp;jsme se&nbsp;na&nbsp;pohodlí tuze neohlíželi; ale dnes – nonono, abyste si&nbsp;neotlačili ručičky! Řekni sama, kam to&nbsp;takhle povede? Vem si&nbsp;ty&nbsp;dnešní děti. Jen je, dědečku, nechte, říká snacha, ať&nbsp;si&nbsp;hrají. Ja, ale co&nbsp;z&nbsp;nich jednou bude?“</span></p>
        <p class="chunk" data-nb-ref-number="15" data-nb-words="16" data-nb-chars="98"><span class="idea" data-nb-ref-number="15" id="idea15" data-nb-words="16" data-nb-chars="98">„Kdyby to&nbsp;aspoň nedělalo takový tartas,“ žalovala stará paní. „Nezvedené je&nbsp;to, jen co&nbsp;je&nbsp;pravda!“</span></p>
        <p class="chunk" data-nb-ref-number="16" data-nb-words="84" data-nb-chars="473"><span class="idea" data-nb-ref-number="16" id="idea16" data-nb-words="84" data-nb-chars="473">„To máš tu&nbsp;dnešní výchovu,“ kázal starý Janeček. „A když semhle tamhle něco povím synovi, řekne: Tatínku, tomu vy&nbsp;už&nbsp;nerozumíte, dnes je&nbsp;jiná doba, jiná epocha – Vždyť prý, říká, ani ty&nbsp;kostěné zbraně nejsou ještě to&nbsp;poslední slovo; jednou, říká, přijdou lidé na&nbsp;ještě onačejší materiál – No&nbsp;víš, tohle už&nbsp;přestává všecko: jako by&nbsp;kdo kdy viděl jiný pevný materiál než kámen, dřevo nebo kost! To&nbsp;musíš uznat sama jako hloupá ženská, že&nbsp;– že&nbsp;– že&nbsp;to&nbsp;přesahuje všechny meze!“</span></p>
        <p class="chunk" data-nb-ref-number="17" data-nb-words="16" data-nb-chars="86"><span class="idea" data-nb-ref-number="17" id="idea17" data-nb-words="16" data-nb-chars="86">Paní Janečkové klesly ruce do&nbsp;klína. „Ty,“ řekla, „a kde se&nbsp;v&nbsp;nich ty&nbsp;nesmysly berou?“</span></p>
        <p class="chunk" data-nb-ref-number="18" data-nb-words="301" data-nb-chars="1694"><span class="idea" data-nb-ref-number="18" id="idea18" data-nb-words="301" data-nb-chars="1694">„No, prý je&nbsp;to&nbsp;teď moderní,“ žmoulal bezzubě staroch. „Prosím tě, tamhle v&nbsp;tu&nbsp;stranu, čtyři dny cesty odtud, přivandroval nějaký nový kmen, taková cizí holota, a&nbsp;ti&nbsp;prý to&nbsp;tak dělají – Abys věděla, ty&nbsp;všechny hlouposti mají naši od&nbsp;nich. Ty&nbsp;kostěné zbraně a&nbsp;všecko. Dokonce – – dokonce to&nbsp;od&nbsp;nich kupují,“ křikl rozčileně. „Za naše dobré kožišiny! Jako by&nbsp;kdy od&nbsp;cizích přišlo něco dobrého! Jen si&nbsp;nic nezačínat se&nbsp;žádnou cizí pakáží! A&nbsp;vůbec, to&nbsp;je&nbsp;stará zkušenost po&nbsp;předcích: každý cizinec se&nbsp;má&nbsp;bez okolků přepadnout a&nbsp;odkrouhnout. Tak to&nbsp;bývalo odjakživa: žádné cavyky, a&nbsp;pobít. Ale kdepak, tati, říká syn, dnes jsou jiné poměry, ona se&nbsp;teď zavádí výměna zboží – Výměna zboží! Když někoho pobiju a&nbsp;poberu mu, co&nbsp;má, tak dostanu jeho zboží a&nbsp;nic mu&nbsp;za&nbsp;to&nbsp;nedám – nač nějaká výměna? – Kdepak, tati, říká syn, přitom platíte lidskými životy a&nbsp;těch je&nbsp;škoda! – Tak tady to&nbsp;máš: prý je&nbsp;škoda lidských životů! To&nbsp;jsou ty&nbsp;dnešní názory,“ brumlal starý pán znechuceně. „Zbabělci jsou, to&nbsp;je&nbsp;to&nbsp;celé. Prý škoda životů! A&nbsp;jak se&nbsp;jednou, řekni, uživí tolik lidí, když se&nbsp;nebudou pobíjet. Vždyť už&nbsp;teď je&nbsp;těch sobů po&nbsp;čerchmantech málo! Vida je, lidských životů je&nbsp;jim líto; ale k&nbsp;tradici úctu nemají, svých předků a&nbsp;rodičů si&nbsp;neváží – Vždyť je&nbsp;to&nbsp;spoušť,“ vyhrkl prudce děda Janeček. „Tuhle koukám, jeden takový usmrkanec čmalíkuje hlinkou na&nbsp;stěnu jeskyně podobu bizona. Já&nbsp;mu&nbsp;dal pohlavek, ale syn říká: Jen ho&nbsp;nechte, vždyť ten bizon je&nbsp;jako živý! – No&nbsp;to&nbsp;už&nbsp;přestává všecko! Copak se&nbsp;kdy dělaly takové zbytečnosti? Nemáš-li co&nbsp;na&nbsp;práci, kluku, tak otesávej nějaký pazourek, ale nemaluj bizony na&nbsp;stěnu! Kdopak ví, ještě to&nbsp;přivodí bžundu našim lovcům, no&nbsp;ne? Nač nám je&nbsp;třeba takových pitomostí?“</span></p>
        <p class="chunk" data-nb-ref-number="19" data-nb-words="11" data-nb-chars="76"><span class="idea" data-nb-ref-number="19" id="idea19" data-nb-words="11" data-nb-chars="76">Paní Janečková sevřela přísně rty. „Kdyby jen bizoni,“ utrousila po&nbsp;chvilce.</span></p>
        <p class="chunk" data-nb-ref-number="20" data-nb-words="5" data-nb-chars="24"><span class="idea" data-nb-ref-number="20" id="idea20" data-nb-words="5" data-nb-chars="24">„Co teda?“ ptal se&nbsp;děda.</span></p>
        <p class="chunk" data-nb-ref-number="21" data-nb-words="37" data-nb-chars="209"><span class="idea" data-nb-ref-number="21" id="idea21" data-nb-words="37" data-nb-chars="209">„Ale nic,“ bránila se&nbsp;paní Janečková, „mně je&nbsp;hanba to&nbsp;říct – Tak abys věděl,“ rozhodla se&nbsp;náhle, „dnes ráno jsem našla… v&nbsp;jeskyni… kus mamutího klu. Byl vyřezaný jako… jako nahatá ženská. Prsy a&nbsp;všecko, víš?“</span></p>
        <p class="chunk" data-nb-ref-number="22" data-nb-words="8" data-nb-chars="45"><span class="idea" data-nb-ref-number="22" id="idea22" data-nb-words="8" data-nb-chars="45">„Ale jdi,“ užasl staroch. „A kdo to&nbsp;vyřezal?“</span></p>
        <p class="chunk" data-nb-ref-number="23" data-nb-words="23" data-nb-chars="135"><span class="idea" data-nb-ref-number="23" id="idea23" data-nb-words="23" data-nb-chars="135">Paní Janečková pokrčila pohoršeně rameny. „Kdopak ví. Asi někdo z&nbsp;mladých. Já&nbsp;jsem to&nbsp;hodila do&nbsp;ohně, ale takovéhle prsy to&nbsp;mělo! Fuj!“</span></p>
        <p class="chunk" data-nb-ref-number="24" data-nb-words="81" data-nb-chars="446"><span class="idea" data-nb-ref-number="24" id="idea24" data-nb-words="81" data-nb-chars="446">„– – No&nbsp;to&nbsp;už&nbsp;dál nejde,“ vydralo se&nbsp;z&nbsp;dědy Janečka. „To přece je&nbsp;zvrhlost! Vidíš, to&nbsp;mají z&nbsp;toho, že&nbsp;řežou všechno možné z&nbsp;kostí! Nám taková nestydatost jakživa na&nbsp;mysl nepřišla, protože z&nbsp;pazourku by&nbsp;to&nbsp;ani nešlo udělat – Tam to&nbsp;vede! To&nbsp;jsou ty&nbsp;jejich vynálezy! Pořád budou něco vymýšlet, pořád budou něco nového zavádět, až&nbsp;všechno zhuntují a&nbsp;zničí – A&nbsp;já&nbsp;říkám,“ zvolal pračlověk Janeček v&nbsp;prorockém osvícení, „že dlouho to&nbsp;už&nbsp;trvat nebude!“</span></p>
        <p class="chunk" data-nb-ref-number="25" data-nb-words="5" data-nb-chars="26"><span class="idea" data-nb-ref-number="25" id="idea25" data-nb-words="5" data-nb-chars="26"><em>Lidové noviny 24. 12. 1931</em></span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kniha_apokryfu_008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>