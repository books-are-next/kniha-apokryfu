<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Kniha apokryfů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven2kapitola">Císař
Dioklecián</h2>

<p class="mlptextbez1radku">Tento příběh by byl zajisté působivější, kdyby jeho
hrdinkou byla dcera Diokleciánova nebo jiná mladičká a panenská bytost: ale
pohříchu z důvodů historické pravdy je jí Diokleciánova sestra, letitá a důstojná
matróna, podle císařova mínění poněkud hysterická a přepjatá, jíž se starý
tyran do jisté míry bál. Proto když se mu ohlásila, přerušil slyšení s kyrenajským
místodržitelem (jemuž silnými slovy dával najevo svou nelibost) a šel jí vstříc
až ke dveřím.</p>

<p class="mlptext">„Tak co je, Antonie?“ hlaholil žoviálně. „Co bys ráda? Máš
zase nějaké pohořelé? Nebo mám něco udělat proti týrání šelem v cirku? Nebo
chceš zavést mravní výchovu legií? Tak ven s tím, honem, a posaď se.“</p>

<p class="mlptext">Ale Antonia zůstala stát. „Diokleciáne,“ začala téměř slavnostně,
„něco ti musím říci.“</p>

<p class="mlptext">„Aha,“ děl císař rezignovaně a podrbal se v týle. „Ale u Joviše,
já mám dnes zrovna tolik co dělat! Nemohlo by to počkat na jindy?“</p>

<p class="mlptext">„Diokleciáne,“ pokračovala neústupně jeho sestra, „já ti jdu
říci, že už musíš přestat s tím pronásledováním křesťanů.“</p>

<p class="mlptext">„Prosím tě,“ bručel starý císař, „co tak najednou – po
nějakých třech stech letech –“ Podíval se pozorně na vzrušenou matronu;
vypadala pateticky se svýma přísnýma očima a křečovitě sepnutýma rukama, jež
pokřivila pakostnice. „Nu dobře,“ řekl honem, „můžeme si o tom promluvit; ale
především buď tak hodná a posaď se.“</p>

<p class="mlptext">Antonia bezděky poslechla a sedla si na kraj židle; tím trochu
ztratila bojovný postoj, zmenšila se a zmátla se; koutky úst jí změkly pláčem. „Ti
lidé jsou tak svatí, Diokleciáne,“ vypravila ze sebe, „a tak krásně věří – – Já
vím, kdybys ty je znal – – Diokleciáne, ty je musíš poznat! Uvidíš, že… že pak
budeš mít o nich docela jiné mínění –“</p>

<p class="mlptext">„Ale vždyť já o nich nemám žádné špatné mínění,“ namítl
Dioklecián mírně. „Já přece vím, že to, co se o nich říká, jsou tlachy a pomluvy.
To si o nich vymýšlejí naši auguři<a href="../Text/kniha_apokryfu_037.html#_ftn15" title="" class="pcalibre pcalibre1" id="_ftnref15"><span class="msofootnotereference"><span class="calibre11"><span class="msofootnotereference"><span class="calibre12">[15]</span></span></span></span></a>
– to víš, konkurenční zášť a tak dále. Já jsem si to dal zjistit a slyším, že
ti křesťané jsou jinak docela řádní lidé. Velice slušní a obětaví.“</p>

<p class="mlptext">„Tak proč je tolik pronásleduješ?“ ptala se užasle Antonia.</p>

<p class="mlptext">Dioklecián zvedl trochu obočí. „Proč? Prosím tě, to je otázka!
Odjakživa se to dělalo, ne? A přitom ani není vidět, že by jich ubývalo. Ty
řeči o pronásledování jsou strašně přepjaté. To se rozumí, sem tam jich musíme
několik exemplárně potrestat –“</p>

<p class="mlptext">„Proč?“ opakovala matróna.</p>

<p class="mlptext">„Z politických důvodů,“ děl starý císař. „Podívej se, má milá,
já bych ti mohl uvést řadu příčin. Například že si to lid přeje. Pro primo to
odpoutá jeho pozornost od jiných věcí. Pro secundo mu to dává bezpečné vědomí,
že se vládne silnou rukou. A pro tertio je to tady jaksi národním zvykem. Já ti
řeknu, žádný rozumný a odpovědný státník nesahá zbytečně na zvykové věci. To
budí jen pocit nejistoty a – hm – jakéhosi rozvratu. Má zlatá, já už jsem se za
své vlády nadělal novot víc než kdo jiný. Ale to muselo být. Co být nemusí, to
dělat nebudu.“</p>

<p class="mlptext">„Ale spravedlnost, Diokleciáne,“ řekla tiše Antonia, „spravedlnost
musí být. Já od tebe žádám jen spravedlnost.“</p>

<p class="mlptext">Dioklecián pokrčil rameny. „Pronásledování křesťanů je
spravedlivé, protože odpovídá platným zákonům. Já vím, co máš na jazyku: že
bych ty zákony mohl zrušit. Mohl, ale neudělám to. Milá Toni, pamatuj si,
minima non curat praetor<a href="../Text/kniha_apokryfu_037.html#_ftn16" title="" class="pcalibre pcalibre1" id="_ftnref16"><span class="msofootnotereference"><span class="calibre11"><span class="msofootnotereference"><span class="calibre12">[16]</span></span></span></span></a>;
já se o takové patálie starat nemohu. Vezmi laskavě v úvahu, že mám na krku
celou administrativu říše; a, děvče, já ji předělal od základu. Já jsem
přebudoval ústavu, já reformoval senát, centralizoval správu, reorganizoval
celou byrokracii, nově rozdělil provincie, upravil jejich správní řád – to
všechno jsou věci, které se musely stát v zájmu státu. Ty jsi ženská a nerozumíš
tomu; ale nejvážnější úkoly státníka jsou administrativní. Řekni sama, co
znamenají takoví křesťané proti – proti – řekněme proti zřízení říšské finanční
kontroly? To jsou hlouposti.“</p>

<p class="mlptext">„Ale ty, Diokleciáne,“ vydechla Antonia, „bys to mohl tak
snadno zařídit –“</p>

<p class="mlptext">„Mohl. A zase nemohl,“ děl císař s určitostí. „Já jsem
postavil celou říši na nové administrativní základy – a lidé o tom skoro
nevědí. Protože jsem jim nechal jejich zvyky. Když jim dám těch pár křesťanů,
mají dojem, že je všechno při starém, a dají pokoj. Milá zlatá, státník musí
vědět, až pokud se smí se svým reformováním odvážit. Tak je to.“</p>

<p class="mlptext">„Tedy jen proto,“ děla matrona hořce, „jen proto, abys měl
pokoj od těch zdejších flákačů a křiklounů –“</p>

<p class="mlptext">Dioklecián se ušklíbl. „Když chceš, tedy i proto. Ale já ti
povím, že jsem četl knihy těch tvých křesťanů a tak trochu o nich také
přemýšlel.“</p>

<p class="mlptext">„A co jsi v nich našel zlého?“ vyhrkla Antonia prudce.</p>

<p class="mlptext">„Co zlého?“ pravil císař zamyšleně. „Naopak, něco to do sebe
má. Láska a ty věci – třeba to pohrdání světskou marností – Vlastně jsou to
docela krásné ideály, a kdybych nebyl císařem – Víš, Toničko, některé věci se
mně v jejich nauce strašně líbily; jen kdybych měl víc času – a mohl myslet na
svou duši –“ Starý císař uhodil podrážděně dlaní do stolu. „Ale je to absurdní.
Politicky naprosto nemožné. Nedá se to uskutečnit. Copak se dá dělat říše Boží?
Jak by se měla administrovat? Láskou? Božím slovem? Já přece znám lidi, ne?
Politicky je to nauka tak nezralá a neproveditelná, že – že – že je to přímo
trestuhodné.“</p>

<p class="mlptext">„Ale vždyť oni žádnou politiku nedělají,“ bránila je Antonia
horlivě. „A jejich svaté knihy se politiky netýkají ani slovem!“</p>

<p class="mlptext">„Pro praktického státníka,“ děl Dioklecián, „je všechno
politika. Všechno má politický význam. Každá myšlenka se musí hodnotit
politicky, jak by se dala provést, co z ní udělat, k čemu by vedla. Dny a noci,
dny a noci jsem si mořil hlavu tím, jak by se dala politicky realizovat
křesťanská nauka; a vidím, že je to nemožné. Říkám ti, křesťanský stát by se
neudržel ani po jediný měsíc. Prosím tě, dá se křesťansky zřídit armáda? Dají
se křesťansky vybírat daně? Mohli by v křesťanské společnosti být nějací
otroci? Já mám své zkušenosti, Toni: ani rok, ani měsíc by se nedalo vládnout
podle křesťanských zásad. Proto se křesťanství nikdy neujme. Může být vírou
řemeslníků a otroků, ale nikdy, nikdy nemůže být státním náboženstvím, to je
vyloučeno. Víš, ty jejich názory na majetek, na bližního, na zavržitelnost
všeho násilí a tak dále, to jsou krásné, ale prakticky nemožné věci. Pro
skutečný život, Toni, se nehodí. Tak řekni, co s nimi?“</p>

<p class="mlptext">„Snad nemožné,“ šeptala Antonia, „ale proto ještě nejsou
zločinné.“</p>

<p class="mlptext">„Zločinné,“ řekl císař, „je, co škodí státu. A křesťanství by
ochromilo svrchovanou moc státu. To nejde. Milá zlatá, nejvyšší moc musí být na
tomto, a ne na onom světě. Pravím-li, že křesťanský stát není principiálně
možný, znamená to s logickou nutností, že stát nemůže křesťanství trpět. <span class="calibre3">Odpovědný politik musí střízlivě vystoupit proti
nezdravým a neuskutečnitelným snům. Beztoho jsou to jen přeludy bláznů a otroků
– –“</span></p>

<p class="mlptext">Antonia vstala těžce oddechujíc. „Diokleciáne, abys to tedy
věděl: já jsem se stala křesťankou.“</p>

<p class="mlptext1">„Ale jdi,“ podivil se mírně císař. „Nu, proč ne? Říkám
přece, že to má něco do sebe; a pokud to zůstane tvou soukromou věcí – – Nemysli,
Toni, že nemám pro takové věci pochopení. I já bych chtěl ještě jednou být
lidskou duší; rád bych, Toničko, pověsil na hřebík své císařství a politiku a všechno
– – totiž jen co dodělám reformu říšské správy a takové krámy; a pak, pak bych
šel někam na venkov – – a studoval Platona – Krista – Marca Aurelia – a toho
jejich Pavla, nebo jak se jmenuje – Ale teď promiň; mám nějaké politické
porady.“</p>

<p class="mlptextdopravai">Lidové noviny 15. 5. 1932</p>

</div>
</body>
</html>