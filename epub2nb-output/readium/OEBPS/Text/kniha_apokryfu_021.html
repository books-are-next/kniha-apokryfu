<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Kniha apokryfů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven2kapitola">Pilátův
večer</h2>

<p class="mlptextbez1radku">Toho dne večeřel Pilát se svým pobočníkem: byl to
mladý poručík Suza, rodem z Kyrenaiky. Suza ani nepozoroval, že je místodržitel
nějak zamlklý, a vesele žvanil rozjařen tím, že poprvé v životě zažil
zemětřesení.</p>

<p class="mlptext">„To vám byla švanda,“ hlaholil mezi jídlem. „Když se po obědě
udělala ta tma, běžel jsem ven podívat se, oč jde. Na schodech se mně zdálo, že
mně z ničeho nic brkly nebo ujely nohy či co, – no, k smíchu to bylo;
namouduši, Excelence, jakživo by mě nenapadlo, že tohle je to celé zemětřesení.
A než jsem se dostal za roh, už proti mně běží úprkem nějací civilisté s očima
navrch hlavy a křičí: Hrobové se otvírají a skály se pukají! Těbůh, povídám si,
že by zemětřesení? Člověče, říkám si, máš ty štístko! To přece je dost vzácný
přírodní úkaz, že?“</p>

<p class="mlptext">Pilát pokynul. „Jednou jsem už viděl zemětřesení,“ řekl. „To
bylo v Cilicii, počkej, bude tomu sedmnáct let – tak nějak. Tehdy to bylo
větší.“</p>

<p class="mlptext">„Ono se dohromady nic nestalo,“ hlásal Suza bezstarostně. „U brány
k Hakeldamě<a href="../Text/kniha_apokryfu_037.html#_ftn13" title="" class="pcalibre pcalibre1" id="_ftnref13"><span class="msofootnotereference"><span class="calibre11"><span class="msofootnotereference"><span class="calibre12">[13]</span></span></span></span></a>
se udrolil kousek skály – ano, a na hřbitově se otevřelo pár hrobů. Se divím,
že tady pochovávají tak mělko, stěží na loket. Však jim to v létě smrdí.“</p>

<p class="mlptext">„Zvyk,“ zabručel Pilát. „Například v Persii vůbec
nepochovávají. Položí mrtvolu na slunce a je to.“</p>

<p class="mlptext">„To by se mělo zakázat, pane,“ mínil Suza. „Z důvodů
hygienických a podobně.“</p>

<p class="mlptext">„Zakázat,“ mumlal Pilát. „To bys jim musel pořád něco poroučet
a zakazovat; to je špatná politika, Suzo. Jen se jim neplést do jejich věcí – pak
je aspoň pokoj. Když chcete žít jako zvěř, tak spánembohem. Ach, Suzo, já už
viděl mnoho zemí.“</p>

<p class="mlptext">„Ale to bych rád věděl,“ vracel se Suza k svému největšímu
zájmu, „z čeho se udělá takové zemětřesení. Třeba jsou pod zemí nějaké díry,
které se z ničeho nic sesují. Ale proč by se při tom tak zatměla obloha? To mně
nejde na rozum. Ráno přece byl takový obyčejný, jasný den –“</p>

<p class="mlptext">„Prosím za odpuštění,“ ozval se starý Papadokitis, Řek z Dodekanesu,
který jim posluhoval. „Ono se to dalo čekat už od včerejška, pane. Včera byl
takový rudý západ, pane, a já povídám kuchařce, Myriam, zítra bude bouřka nebo
cyklon. A mně, povídá Myriam, bolí v kříži. Něco se dalo čekat, pane. Prosím za
prominutí.“</p>

<p class="mlptext">„Něco se dalo čekat,“ opakoval Pilát zamyšleně. „Víš, Suzo, já
jsem dnes také něco čekal. Od rána, kdy jsem jim vydal toho muže z Nazaretu – já
jim ho musel vydat, protože římská politika se zásadně nemíchá do domácích
věcí, pamatuj si to, Suzo, čím míň mají lidé co dělat se státní mocí, tím spíše
ji snášejí – u Joviše, kde jsem přestal?“</p>

<p class="mlptext">„U muže z Nazaretu,“ pomohl mu Suza.</p>

<p class="mlptext">„U muže z Nazaretu. Víš, Suzo, já jsem se o něj drobet
zajímal, on se vlastně narodil v Betlémě – myslím, že se na něm ti zdejší
domorodci dopustili justiční vraždy, ale to je jejich věc; kdybych jim ho
nevydal, byli by ho jistě rozsápali, a římská správa by byla jen blamována. Ale
počkej, to sem nepatří. Mně říkal Ananiáš, že prý to byl nebezpečný člověk; prý
když se narodil, přišli betlémští pastýři a klaněli se mu jako nějakému králi.
A onehdy ho tady vítali lidé jako nějakého triumfátora. Mně to nejde do hlavy,
Suzo. Já bych byl přece jen čekal –“</p>

<p class="mlptext">„Co čekal?“ připomenul mu Suza po chvilce.</p>

<p class="mlptext">„Že snad přijdou ti jeho Betlemáci. Že ho nenechají v prackách
těch zdejších pletichářů. Že přijdou ke mně a řeknou: Pane, on je náš člověk a něco
pro nás znamená; my vám teda jdeme říci, že za ním stojíme a nenecháme mu
ukřivdit. – Suzo, já jsem se skoro těšil na ty lidi z hor; mám už po krk těch
zdejších melhubů a sudičů – – A já bych jim řekl: Zaplať pánbůh, Betlemáci,
čekal jsem na vás. Kvůli němu – a kvůli vám i vaší zemi. Hadrům na holi se nedá
vládnout; vládnout se dá jenom mužům, a ne hubám. Z lidí, jako jste vy, se
dělají vojáci, kteří se nedají; z lidí, jako jste vy, se dělají národy a státy.
Říkají mi, že ten váš krajan oživuje mrtvé. Prosím vás, co s mrtvými? Ale vy
jste tu, a já vidím, že ten muž dovede oživovat i živé: že jim vnukl něco jako
věrnost a čest a – my Římané tomu říkáme virtus<a href="../Text/kniha_apokryfu_037.html#_ftn14" title="" class="pcalibre pcalibre1" id="_ftnref14"><span class="msofootnotereference"><span class="calibre11"><span class="msofootnotereference"><span class="calibre12">[14]</span></span></span></span></a>;
nevím, jak se to jmenuje ve vašem jazyce, Betlemáci, ale je to ve vás. Myslím,
že ten člověk ještě něco pořídí. Byla by ho škoda.“</p>

<p class="mlptext1">Pilát umlkl a roztržitě smetal ze stolu drobečky. „Nu,
nepřišli,“ zabručel. „Ach, Suzo, jaká marná věc je vládnout!“</p>

<p class="mlptextdopravai">Lidové noviny 27. 3. 1932</p>

</div>
</body>
</html>