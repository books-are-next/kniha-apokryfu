<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Kniha apokryfů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven2kapitola">Ofir</h2>

<p class="mlptextbez1radku">Lidé na náměstí svatého Marka se stěží ohlédli, když
pochopové vedli toho staříka k dóžeti. Byl velmi sešlý a špinavý, řeklo by se,
že je to nějaký zlodějíček z přístavu.</p>

<p class="mlptext">„Tento muž,“ hlásil podestà vicegerente<a href="../Text/kniha_apokryfu_037.html#_ftn18" title="" class="pcalibre pcalibre1" id="_ftnref18"><span class="msofootnotereference"><span class="calibre11"><span class="msofootnotereference"><span class="calibre12">[18]</span></span></span></span></a>
před dóžecím trůnem, „praví, že se jmenuje Giovanni Fialho, kupec z Lisabonu;
tvrdí, že byl majitelem lodi a že ho s celou posádkou a nákladem zajali
alžírští piráti; vypovídá, že se mu podařilo utéci z galejí a že by mohl
prokázat Benátské republice znamenité služby – jaké, to prý může svěřiti jen
dóžecí Milosti samotné.“</p>

<p class="mlptext">Starý dóže se pozorně díval na ježatého staříka svýma ptačíma
očima. „Tak ty,“ děl konečně, „povídáš, že jsi pracoval na galéře?“</p>

<p class="mlptext">Předvedený muž místo odpovědi obnažil špinavé kotníky; byly
napuchlé od okovů. „A záda,“ dodal, „mám samou jizvu, dóžecí Milosti. Ráčíte-li
si přát, abych vám je ukázal –“</p>

<p class="mlptext">„Nene,“ pravil honem dóže. „Není třeba. Co jsi nám chtěl říci?“</p>

<p class="mlptext">Zchátralý mužík vztyčil hlavu. „Dejte mi lodi, dóžecí Milosti,“
řekl jasně. „Dovedu je do Ofiru, země zlata.“</p>

<p class="mlptext">„Do Ofiru,“ mumlal dóže. „Tys našel Ofir?“</p>

<p class="mlptext">„Našel,“ děl stařík, „a byl jsem tam devět měsíců, neboť jsme
museli opravovat loď.“</p>

<p class="mlptext">Dóže vyměnil rychlý pohled se svým učeným rádcem, biskupem
pordenonským. „Kde je Ofir?“ zeptal se starého kupce.</p>

<p class="mlptext">„Tři měsíce cesty odtud,“ řekl plavec. „Musí se obeplout celá
Afrika a pak se zase pluje k půlnoci.“</p>

<p class="mlptext">Biskup pordenonský se pozorně vyklonil. „A je Ofir na břehu
moře?“</p>

<p class="mlptext">„Není. Je devět dní cesty od mořského pobřeží a prostírá se
kol dokola velikého jezera, modrého jako safír.“</p>

<p class="mlptext">Biskup pordenonský maličko pokynul hlavou. „A jak jsi se
dostal do vnitrozemí?“ ptal se dóže. „Praví se, že Ofir je oddělen od moře
nepřekročitelnými horami a pouštěmi.“</p>

<p class="mlptext">„Ano,“ děl plavec Fialho, „do Ofiru nevede žádná cesta. Ta
poušť se hemží lvy a ty hory jsou skleněné a hladké jako muránské sklo.“</p>

<p class="mlptext">„A tys za nimi byl?“ vyhrkl dóže.</p>

<p class="mlptext">„Byl. Když jsme opravovali loď zle porouchanou bouřemi, přišli
na břeh lidé odění bílým rouchem purpurově lemovaným a kynuli na nás.“</p>

<p class="mlptext">„Černoši?“ ptal se biskup.</p>

<p class="mlptext">„Ne, monsignore. Bílí jako Angličané a vlasy měli dlouhé,
posypané zlatým prachem. Byli velmi krásní.“</p>

<p class="mlptext">„A co, byli ozbrojeni?“ vyzvídal dóže.</p>

<p class="mlptext">„Měli zlaté oštěpy. Kázali nám, abychom vzali, cokoli máme od
železa, a vyměnili to v Ofiru za zlato. V Ofiru totiž není železa. Sami
dohlíželi, abychom vzali všechno železo: kotvy, řetězy, zbraně, ba i hřeby,
kterými byla sbita naše loď.“</p>

<p class="mlptext">„A co dál?“ ptal se dóže.</p>

<p class="mlptext">„Na břehu čekalo stádo okřídlených soumarů, asi šedesát kusů.
Měli křídla jako labutě. Říká se jim pegasové.“</p>

<p class="mlptext">„Pegas,“ děl zamyšleně učený biskup, „o tom se nám dochovaly
zprávy už od starých Řeků. Zdá se tedy, že Řekové skutečně znali Ofir.“</p>

<p class="mlptext">„V Ofiru se totiž mluví řecky,“ prohlásil starý kupec. „Znám
trochu řecky, protože v každém přístavu je nějaký zloděj z Kréty nebo ze
Smyrny.“</p>

<p class="mlptext">„To jsou zajímavé zprávy,“ bručel biskup. „A jsou Ofirští
křesťany?“</p>

<p class="mlptext">„Bůh mne netrestej,“ děl Fialho, „ale jsou to pohani jako
polena, monsignore. Uctívají nějakého Apollona, či jak mu říkají.“</p>

<p class="mlptext">Pordenonský biskup potřásl hlavou. „To by se shodovalo. Patrně
jsou to potomci Řeků zahnaných mořskou bouří po dobytí Troje. A co dál?“</p>

<p class="mlptext">„Dál,“ řekl Giovanni Fialho. „Inu, naložili jsme to železo na
ty okřídlené osly. Tři z nás, totiž já, nějaký Chico z Cádizu a Manolo Pereira
z Coimbry jsme dostali okřídlené koně a vedeni těmi muži z Ofiru jsme letěli
přímo k východu. Cesta trvala devět dní. Každé noci jsme sestoupili, aby se
mohli pegasové napást a napojit. Žerou jen asfodely a narcisy.“</p>

<p class="mlptext">„Vidět, že jsou řeckého původu,“ mručel biskup.</p>

<p class="mlptext">„Devátého dne jsme uviděli jezero modré jako safír,“
pokračoval starý kupec. „Sestoupili jsme na jeho břehu. Jsou v něm stříbrné
ryby s rubínovýma očima. A písek toho jezera, dóžecí Milosti, jsou samé perly
velké jako oblázky. Manolo padl na zem a počal se v těch perlách hrabat plnýma
rukama; a tu nám řekl jeden z našich průvodců, to prý je výborný písek, prý z něho
v Ofiru pálí vápno.“</p>

<p class="mlptext">Dóže vykulil oči. „Vápno z perel! To je úžasné!“</p>

<p class="mlptext">„Pak nás vedli do královského paláce. Byl celý z alabastru,
jen střecha byla ze zlata a zářila jako slunce. Tam nás přijala ofirská
královna sedící na křišťálovém trůně.“</p>

<p class="mlptext">„Copak v Ofiru vládne žena?“ podivil se biskup.</p>

<p class="mlptext">„Tak jest, monsignore. Žena oslňující krásy, podobná nějaké
bohyni.“</p>

<p class="mlptext">„Patrně jedna z Amazonek,“ mínil biskup zamyšleně.</p>

<p class="mlptext">„A co druhé ženské,“ vyhrkl dóže, „víš, já myslím ženské
vůbec, jsou tam pěkné ženské?“</p>

<p class="mlptext">Plavec sepjal ruce. „Ach, dóžecí Milosti, takové nebyly ani v Lisaboně
za mých mladých let.“</p>

<p class="mlptext">Dóže zatřepal rukou. „Nepovídej! V Lisaboně jsou prý ženské
černé jako černé kočky. Ale v Benátkách, člověče, v Benátkách před nějakými
třiceti lety, to bývaly ženské! Jako od Tiziana! A co ty ženské v Ofiru,
povídej!“</p>

<p class="mlptext">„Já jsem stár, Vaše Milosti,“ řekl Fialho, „ale Manolo by mohl
povídat, kdyby ho nezabili ti musulmani, co nás u Baleár chytli.“</p>

<p class="mlptext">„Mnoho by mohl povídat?“ ptal se dóže se zájmem.</p>

<p class="mlptext">„Matičko Boží,“ zvolal starý plavec, „ani byste mu to,
Milosti, nevěřil. Povídám, když jsme tam byli čtrnáct dní, mohl byste celého
Manola vytřepat z kalhot.“</p>

<p class="mlptext">„A co ta královna?“</p>

<p class="mlptext">„Královna měla železný pás a železné náramky. Prý máš nějaké
železo, řekla; nám sem někdy dodávají železo arabští kupci.“</p>

<p class="mlptext">„Arabští kupci!“ křikl dóže a udeřil pěstí na podpěru. „Tak to
vidíte, všude nám ti darebáci přebírají trhy! To nestrpíme, tady jde o politický
prestiž Benátské republiky! Do Ofiru musíme dodávat my, a basta! Dám ti tři
lodi, Giovanni, tři lodi plné železa –“</p>

<p class="mlptext">Biskup zvedl ruku. „A co dál, Giovanni?“</p>

<p class="mlptext">„Královna mi nabídla za všechno mé železo stejnou váhu zlata.“</p>

<p class="mlptext">„A tys to, rozumí se, přijal, ty zloději!“</p>

<p class="mlptext">„Nepřijal, monsignore. Řekl jsem, že neprodávám železo na
váhu, ale na objem.“</p>

<p class="mlptext">„Správně,“ děl biskup. „Zlato je těžší.“</p>

<p class="mlptext">„Zvlášť zlato z Ofiru, monsignore. To je třikrát tak těžké
jako obyčejné zlato a je červené jako oheň. Královna tedy nařídila, aby ukuli
ze zlata stejnou kotvu, stejné hřebíky, stejné řetězy a stejné meče, jako byly
ty naše železné. Proto jsme tam museli nějaký týden čekat.“</p>

<p class="mlptext">„A nač potřebují železa?“ divil se dóže.</p>

<p class="mlptext">„Protože jim je vzácné, Vaše Milosti,“ pravil starý kupec. „Dělají
si z něho šperky a peníze. Schovávají železné hřebíky v truhlicích jako poklad.
Říkají, že železo je krásnější než zlato.“</p>

<p class="mlptext">Dóže sklopil víčka podobná víčkům krocana. „Podivuhodné,“
bručel. „To je, Giovanni, mimořádně podivuhodné. A co bylo potom?“</p>

<p class="mlptext">„Potom naložili všechno to zlato na okřídlené mezky a dopravili
nás stejným způsobem na břeh mořský. Tam jsme znovu sbili loď zlatými hřeby a zavěsili
zlatou kotvu na zlatý řetěz. Potrhané lanoví a plachty jsme nahradili
hedvábnými a vypluli jsme příznivým větrem k domovu.“</p>

<p class="mlptext">„A co perly,“ děl dóže, „perly jste s sebou nevzali žádné?“</p>

<p class="mlptext">„Nevzali,“ řekl Fialho. „Prosím za prominutí, vždyť jich tam
bylo jako písku. Jen několik zrn nám uvázlo ve střevících a i ty nám sebrali ti
alžírští pohani, když nás přepadli u Baleár.“</p>

<p class="mlptext">„Zdá se,“ mručel dóže, „že toto líčení je dosti pravděpodobné.“</p>

<p class="mlptext">Biskup maličko přisvědčil. „A co zvířata,“ vzpomněl si, „jsou
tam v Ofiru nějací kentauři?“</p>

<p class="mlptext">„Neslyšel jsem o nich, monsignore,“ děl uctivě plavec. „Ale
jsou tam plameňáci.“</p>

<p class="mlptext">Biskup frknul nosem. „To se asi mýlíš. Plameňáci jsou přece v Egyptě
– je známo, že mají jen jednu nohu.“</p>

<p class="mlptext">„A mají tam divoké osly,“ dodával plavec, „pruhované černě a bíle
na způsob tygrů.“</p>

<p class="mlptext">Biskup zvedl podezřivě oči. „Ty, nechceš nás balamutit? Kdopak
kdy viděl pruhované osly? Jedna věc mi je divná, Giovanni. Ty tvrdíš, že jste
přes ofirské hory letěli na okřídlených mulách.“</p>

<p class="mlptext">„Tak jest, monsignore.“</p>

<p class="mlptext">„Hm, koukejme. Podle arabských zpráv žije v ofirských horách
pták Noh, který, jak známo, má kovový zobák, kovové pařáty a bronzové brky.
Neslyšels o něm nic?“</p>

<p class="mlptext">„Neslyšel, monsignore,“ koktal plavec.</p>

<p class="mlptext">Biskup z Pordenone vrtěl povážlivě hlavou. „Přes ty hory,
člověče, se nedá přeletět, to nám nenamluvíš; vždyť se tam dokázaně zdržuje
pták Noh. To je technicky nemožné, ten Noh by je sezobal jako vlaštovka mouchy.
Holenku, nás nenapálíš. A co, ty taškáři, jaké tam rostou stromy?“</p>

<p class="mlptext">„Inu, jaké stromy,“ vypravil ze sebe nešťastník, „známo, jaké
stromy. Palmy, monsignore.“</p>

<p class="mlptext">„Tak vidíš, že lžeš,“ řekl biskup vítězně. „Podle Bubona z Biskry,
který je v těchto věcech autorita, rostou v Ofiru granátovníky, které mají
místo zrn karbunkule<a href="../Text/kniha_apokryfu_037.html#_ftn19" title="" class="pcalibre pcalibre1" id="_ftnref19"><span class="msofootnotereference"><span class="calibre11"><span class="msofootnotereference"><span class="calibre12">[19]</span></span></span></span></a>.
Vymyslel sis, brachu, hloupou historii!“</p>

<p class="mlptext">Giovanni Fialho padl na kolena. „Jako je Bůh nade mnou,
monsignore, jak by si mohl nevzdělaný kupec jako já vymyslet Ofir?“</p>

<p class="mlptext">„Mně budeš povídat,“ káral ho učený biskup, „já vím líp než
ty, že je na světě Ofir, země zlata; ale co se týče tebe, jsi lhář a dareba.
To, co říkáš, odporuje spolehlivým pramenům, a je tedy vylhané. Dóžecí Milosti,
ten chlap je podvodník.“</p>

<p class="mlptext">„Zas jeden,“ vzdychl starý dóže starostlivě mrkaje. „To je
hrůza, co je dnes takových dobrodruhů. Odveďte ho!“</p>

<p class="mlptext">Podestà vicegerente tázavě vzhlédl.</p>

<p class="mlptext1">„Jako obyčejně, jako obyčejně,“ zívl dóže. „Nechte ho
sedět, až bude modrý, a pak ho prodejte na galeje. Škoda,“ bručel, „že je to
podvodník; ledacos z toho, co řekl, mělo jakési jádro… Asi to slyšel od Arabů.“</p>

<p class="mlptextdopravai">Lidové noviny 13. 11. 1932</p>

</div>
</body>
</html>