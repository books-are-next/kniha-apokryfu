<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Kniha apokryfů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven2kapitola">O desíti spravedlivých</h2>

<p class="mlpdopisbez1radku">I řekl Hospodin: Protože rozmnožen jest křik
Sodomských a Gomorských a hřích jejich že obtížen je náramně:</p>

<p class="mlpdopis">Sstoupím již a pohledím, jestliže podle křiku jejich, kterýž
přišel ke mně, činili, důjde na ně setření; a pakli toho není, zvím.</p>

<p class="mlpdopis">Vtom přistoupiv Abrahám řekl: Zdali také zahladíš
spravedlivého s bezbožným?</p>

<p class="mlpdopis">Bude-li padesáte spravedlivých v tom městě, zdali předce
zahubíš a neodpustíš místu pro padesáte spravedlivých, kteříž jsou v něm?</p>

<p class="mlpdopis">I řekl Hospodin: Jestliže naleznu v Sodomě, v městě tom,
padesáte spravedlivých, odpustím všemu tomu místu pro ně.</p>

<p class="mlpdopis">A odpovídaje Abrahám řekl: Co pak, nedostane-li se ku padesáti
spravedlivým pěti, zdali zkazíš pro těch pět všecko město? I řekl: Nezahladím,
jestliže najdu tam čtyřidceti pěti.</p>

<p class="mlpdopis">Opět mluvil Abrahám a řekl: Snad nalezeno bude čtyřidceti? A odpověděl:
Neučiním pro těch čtyřidceti.</p>

<p class="mlpdopis">I řekl Abrahám: Prosím, nechť se nehněvá Pán můj, že mluviti
budu: Snad nalezeno bude tam třidceti? Odpověděl: Neučiním pro těch třidceti.</p>

<p class="mlpdopis">A opět řekl: Aj, nyní počal jsem mluviti k Pánu svému: Snad se
nalezne tam dvadceti? Odpověděl: Nezahladím i pro těch dvadceti.</p>

<p class="mlpdopis">Řekl ještě: Prosím, ať se nehněvá Pán můj, jestliže jednou
ještě mluviti budu: Snad se jich najde tam deset? Odpověděl: Nezahladím i pro
těch deset.</p>

<p class="mlpdopis">I odšel Hospodin, když dokonal řeč k Abrahámovi; Abrahám
pak navrátil se k místu svému.</p>

<p class="mlpdopispodpisi">Genesis 18, 20–33</p>

<p class="mlptextbez1radku2">A když se navrátil k místu svému, zavolal Abrahám
svou ženu Sáru a řekl jí: „Poslyš, mám to z nejlepšího pramene, ale nikdo to
nesmí vědět. Hospodin se rozhodl zahubiti Sodomské a Gomorské pro jejich
hříchy. On sám mi to řekl.“</p>

<p class="mlptext">I pravila Sára: „Vidíš, neříkala jsem to už dávno? A když jsem
ti povídala, co se tam děje, ty jsi je ještě hájil a mne jsi okřikoval: Mlč,
nepleť se do toho, co je ti po tom? Teď to vidíš, já to dávno říkala, to se
dalo čekat. Když jsem o tom onehdy mluvila s Lotovou ženou, povídám jí: Paní,
kam tohle povede? Co myslíš, zahubí Hospodin také Lotovu ženu?“</p>

<p class="mlptext">A odpovídaje Abrahám řekl: „O to právě jde. Abych tak řekl, na
můj nátlak Hospodin svolil, že ušetří Sodomy a Gomory, najde-li tam padesát
spravedlivých. Ale já to usmlouval na deset. Proto jsem tě zavolal, abychom
spolu vybrali pro Hospodina deset spravedlivých.“</p>

<p class="mlptext">I pravila Sára: „To jsi dobře udělal. Lotova žena je má
přítelka a Lot je syn tvého bratra Hárana. Já neříkám, že Lot je spravedlivý,
to víš, jak štval svou čeleď proti tobě, to zas neříkej, Abraháme, to nebylo v pořádku,
on to s tebou nemyslí upřímně, ale je to tvůj synovec, třebaže Háran se k tobě
nechoval, jak by se měl chovat rodný bratr, ale to už patří k rodině.“</p>

<p class="mlptext">A dále pravila řkouc: „Řekni Hospodinovi, ať ušetří Sodomy. Já
už jsem taková, že nepřeju nikomu nic zlého. Mně se třesou nohy, když si
pomyslím, že by tolik lidí mělo přijít o život. Jdi a přimluv se u Hospodina,
aby se nad nimi slitoval.“</p>

<p class="mlptext">A odpověděl Abrahám: „Slituje se Hospodin, najde-li deset
spravedlivých. Myslím, že bychom mu mohli poradit, kteří to jsou. Známeť
všechny lidi, kteříkoli bydlí v Sodomě a Gomoře. Proč bychom nepomohli
Hospodinu vyhledat deseti spravedlivých?“</p>

<p class="mlptext">I řekla Sára: „Nic není snazšího než to. I dvacet i padesát i sto
spravedlivých mu označím. Hospodin ví, že nikomu neublížím. Tak to máme Lotovu
ženu a Lota, synovce tvého, třebaže je falešný a závistivý, ale patří k rodině.
To už jsou dva.“</p>

<p class="mlptext">Nato řekl Abrahám: „A jejich dvě dcery.“</p>

<p class="mlptext">Sára pak pravila: „Nemysli si, ta starší, Jescha, je nestyda.
Nevšiml sis, jak před tebou kroutila zadnicí? Sama Lotova žena mně řekla:
Jescha mně dělá starosti, budu ráda, až se vdá. Ta mladší se zdá skromnější.
Ale když myslíš, tedy počítej s oběma.“</p>

<p class="mlptext">I řekl Abrahám: „Tak to už máme čtyři spravedlivé. Koho bychom
vybrali dále?“</p>

<p class="mlptext">A Sára odpověděla: „Když počítáš ta dvě děvčata, pak musíš
přibrat i jejich ženichy, Jobaba a Seboima.“</p>

<p class="mlptext">Abrahám však řekl: „Co tě nemá, Seboim přece je syn starého
Dodanima. Což může syn zloděje a lichváře býti spravedlivý?“</p>

<p class="mlptext">I řekla Sára: „Abraháme, udělej to, prosím, kvůli rodině. Proč
by Melcha neměla mít stejně řádného ženicha jako ta fiflena Jescha? Je to
slušné děvče a nekroutí aspoň boky před starými příbuznými, kterých si má
vážit.“</p>

<p class="mlptext">I odpověděl Abrahám: „Budiž, jak pravíš. Tak tedy s Jobabem a Seboimem
máme už šest spravedlivých. Teď nám zbývá nalézt jenom čtyři.“</p>

<p class="mlptext">A Sára řekla: „To už bude snadné. Počkej, kdo ještě v Sodomě
je spravedlivý?“</p>

<p class="mlptext">Abrahám pak odpověděl: „Řekl bych, že starý Náchor.“</p>

<p class="mlptext">I řekla Sára: „Divím se ti, že můžeš o něm vůbec mluvit. Což
nespí s pohanskými děvkami, ačkoli je stařec? To spíše už nežli Náchor je
spravedlivý Sabatach.“</p>

<p class="mlptext">Tu rozpálil se Abrahám hněvem a řekl: „Sabatach je
křivopřísežník a modloslužebník. Nežádej ode mne, abych ho navrhl Hospodinu
mezi spravedlivými. To spíš už by padal na váhu Elmodad nebo Eliab.“</p>

<p class="mlptext">Nato řekla Sára: „Abys tedy věděl, Eliab zcizoložil s ženou
Elmodadovou. Kdyby Elmodad za něco stál, vyhnal by svou ženu, tu couru, kam
patří. Ale snad bys mohl navrhnout Námana, který za nic nemůže, protože je
blázen.“</p>

<p class="mlptext">A odpověděl Abrahám: „Námana nenavrhnu, ale navrhnu Melchiela.“</p>

<p class="mlptext">I řekla Sára: „Navrhneš-li Melchiela, nemluv se mnou. Což
neposmíval se ti Melchiel, že nemáš se mnou syna, ale s děvkou Agar ano?“</p>

<p class="mlptext">Abrahám pak řekl: „Nenavrhnu Melchiela. Co myslíš, měl bych
snad přibrat mezi spravedlivé Ezrona či Jahelela?“</p>

<p class="mlptext">Sára pak odpověděla řkouc: „Jahelel je prostopášník a Ezron
obcuje s nevěstkami achadskými.“</p>

<p class="mlptext">I řekl Abrahám: „Navrhnu Efraima.“</p>

<p class="mlptext">A Sára řekla: „Efraim říká, že jeho je rovina Mamre, na které
se pasou naše stáda.“</p>

<p class="mlptext">Abrahám pak řekl: „Nespravedlivý jest Efraim. Navrhnu Ahirama,
syna Jasfelova.“</p>

<p class="mlptext">I pravila Sára: „Ahiram je přítel Melchielův. Chceš-li
navrhnout někoho, navrhni Nádaba.“</p>

<p class="mlptext">Odpověděl Abrahám: „Nádab je lakomec. Navrhnu Amrama.“</p>

<p class="mlptext">A Sára řekla. „Amram chtěl spát s tvou děvkou Agar. Nevím, co
na ní tak zvláštního viděl. Lepší je Asriel.“</p>

<p class="mlptext">I řekl Abrahám: „Asriel je hejsek. Nemohu navrhnout Hospodinu
žádného šaška. Což abych mu jmenoval Namuela? Ne, ani Namuel nestojí za to.
Nevím, proč by to měl být zrovna Namuel.“</p>

<p class="mlptext">Sára pak pravila: „Co máš proti Namuelovi? Je sice hloupý, ale
je zbožný.“</p>

<p class="mlptext">I řekl Abrahám: „Budiž, Namuel je sedmý.“</p>

<p class="mlptext">Sára nato pravila: „Počkej, Namuela vynechej, neboť pěstuje
hřích sodomský. Kdo ještě je v Sodomě? Dovol, abych si vzpomněla: Kahat,
Salfad, Itamar…“</p>

<p class="mlptext">Abrahám pak odpověděl: „Odstup tato myšlenka od tebe. Itamar
je lhář, a pokud se týče Kahata a Salfada, což nehlásí se oba ke straně
zlořečeného Pelega? Ale snad znáš nějakou ženu spravedlivou v Sodomě. Prosím,
vzpomeň si.“</p>

<p class="mlptext">I řekla Sára: „Není žádné.“</p>

<p class="mlptext">Tu zarmoutil se Abrahám řka: „Což není deseti spravedlivých v Sodomě
a Gomoře, aby pro ně Hospodin ušetřil oněch krásných měst?“</p>

<p class="mlptext">Sára pak řekla: „Jdi, Abraháme, jdi ještě jednou k Hospodinu,
padni na kolena před tváří jeho, roztrhni roucho své a rci: Pane, Pane, já i Sára,
žena má, tě plačíce prosíme, abys nezahubil Sodomy a Gomory pro hříchy jejich.</p>

<p class="mlptext1">A řekni mu: Smiluj se nad hříšným tím lidem a poshověj jim
ještě. Měj slitování, Pane, a nech je žít. Avšak od nás, Hospodine, od nás lidí
nežádej, abychom ti navrhli deset spravedlivých z veškerého lidu tvého.“</p>

<p class="mlptextdopravai">Lidové noviny 13. 9. 1931</p>

</div>
</body>
</html>