<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Kniha apokryfů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven2kapitola">Marta
a Maria</h2>

<p class="mlpdopisbez1radku">I stalo se, když šli, že on všel do jednoho městečka.
Žena pak jedna, jménem Marta, přijala jej do domu svého.</p>

<p class="mlpdopis">A ta měla sestru, jménem Marii, kteráž seděci u noh
Ježíšových, poslouchala slova jeho.</p>

<p class="mlpdopis">Ale Marta pečlivá byla při mnohé službě. Kteráž přistoupivši,
řekla: Pane, nemáš-li o to péče, že sestra má nechala mne samé sloužiti? Protož
rci jí, ať mi pomůž.</p>

<p class="mlpdopis">A odpověděv, řekl jí Ježíš: Marta, Marta, pečlivá jsi, a rmoutíš
se při mnohých věcech.</p>

<p class="mlpdopis">Ale jednohoť jest potřebí. Mariať dobrou stránku vyvolila,
kteráž nebude odjata od ní.</p>

<p class="mlpdopispodpisi">Evangelium sv. Lukáše, 10, 38–42</p>

<p class="mlptextbez1radku2">Toho večera pak vešla Marta k sousedce své Támar,
ženě Jakuba Grünfelda, kteráž ležela v šestinedělí; a vidouc, že žár v krbu
pohasíná, naložila polen a usedla u ohniště, aby roznítila oheň. A když
vyšlehly živé plameny, dívala se ona Marta do ohně a mlčela.</p>

<p class="mlptext">Řekla pak paní Támar: „To jste hodná, Martičko. Vy se tolik
nastaráte – ani nevím, jak vám to odplatit.“</p>

<p class="mlptext">Ale Marta neřekla nic, aniž odvrátila svých očí od ohně.</p>

<p class="mlptext">Tu zeptala se paní Támar řkouc: „Je to pravda, Martičko, že
dnes byl u vás rabbi z Nazaretu?“</p>

<p class="mlptext">I odpověděla Marta: „Byl.“</p>

<p class="mlptext">I sepnula paní Támar ruce a řekla: „To jste měla radost,
slečno Marto; já vím, k nám On by nešel, ale vy si to zasloužíte, vy jste tak
dobrá hospodyně –“</p>

<p class="mlptext">Tu sklonila se Marta k ohni, prudce rovnala polena a pravila: „Já
vám řeknu, paní Támar, já bych se raději ani neviděla. Kdepak by mne napadlo,
že teď, před svátky – Dobrá, myslím si, vyperu si nejdřív – To víte, naše Marie,
co ta toho prádla nadělá. Tak já to nevyprané prádlo házím na hromadu, a najednou:
‚Dobrý den, děvčata,‘ a On stojí na prahu! Já začnu volat &#160;‚Marie, Marie, pojď
sem,‘ aby mně jako pomohla honem uklidit tu hromadu košil, – Mařka přiletí,
rozcuchaná, a jak Ho vidí, začne křičet jako smyslů zbavená: ‚Mistře, Mistře,
Vy jste k nám přišel?‘ a bums, už je před ním na kolenou, vzlyká a ruce Mu líbá
– paní Támar, já jsem se za ni tak styděla, co si Mistr musel myslet, taková
potřeštěná hysterka, a teď ty špinavé hadry všude – já vám stěží ze sebe
vypravila: ‚Mistře, sedněte si,‘ a sbírám to prádlo; a Marie ho tahá za ruku a vzlyká:
‚Mistře, mluvte, povězte nám něco, Rabbóni<a href="../Text/kniha_apokryfu_037.html#_ftn11" title="" class="pcalibre pcalibre1" id="_ftnref11"><span class="msofootnotereference"><span class="calibre11"><span class="msofootnotereference"><span class="calibre12">[11]</span></span></span></span></a> –‘ Považte si, paní
Támar, ona mu říká Rabbóni! A všude samý nepořádek, to víte, jako když se pere,
ani zameteno nebylo – Co si On musel o nás myslet!“</p>

<p class="mlptext">„No víte, Martičko,“ těšila ji paní Grünfeldová, „mužští si té
trochy nepořádku zhruba nevšimnou. Já je znám.“</p>

<p class="mlptext">„A i kdyby,“ prohlásila Marta s tvrdě svítícíma očima. „Pořádek
má být. Koukejte se, paní Grünfeldová, když byl Mistr na obědě u toho celníka,
tak to Marie dovedla Mu umýt slzami nohy a utřít je svými vlasy. Já vám řeknu,
paní Támar, něco takového bych si já ani netroufala, ale aspoň tu čistou
podlahu bych Mu chtěla dát pod nohy. To zas ano. A položit před Něj ten pěkný
kobereček, víte, ten z Damašku. A ne špinavé prádlo. Utírat Mu nohy slzami a vlasy,
to Mařka svede; ale aby se aspoň učesala, když přijde, to ne; a utřít před Ním
podlahu, to taky ne. Jen si před Ním kecnout na zem a dělat takovéhle oči, a teď
povídej, Rabbóni!“</p>

<p class="mlptext">„A povídal?“ ptala se dychtivě paní Támar.</p>

<p class="mlptext">„Povídal,“ děla Marta pomalu. „Usmíval se a mluvil k Marii. To
víte, já nejdřív uklidit to prádlo, a pak Mu podat aspoň trochu toho kozího
mléka a kousek chleba – Vypadal ušlý a unavený; já vám měla na jazyku, Mistře,
já Vám přinesu polštáře, odpočiňte si chvilenku, zdřímněte si, my budeme tiché
jako dušičky, ani dýchat nebudem – ale to víte, paní Grünfeldová, člověk Mu
nechce skákat do řeči. A tak jsem jen chodila po špičkách, aby se Marie
dovtípila, že má být ticho, ale kdepak! ‚Povídejte ještě, Mistře, prosím,
prosím, ještě něco,‘ a On, dobrák, se usmíval a mluvil –“</p>

<p class="mlptext">„Ach, to bych chtěla slyšet, co říkal,“ vzdychla paní Támar.</p>

<p class="mlptext">„Já taky, paní Támar,“ řekla suše Marta. „Ale někdo musel pro
Něho ochladit to mléko, aby bylo svěží. A někdo taky musel sehnat trochu medu
na chleba. Potom zaskočit k Efraimovým – já to Efraimce slíbila, že sem tam
dokouknu na její děcka, když ona musí do trhu, – to víte, paní Grünfeld, taková
stará panna jako já je někdy k něčemu taky dobrá. Kdyby aspoň byl náš bratr
Lazar doma! Ale když Lazar ráno viděl, že se bude prát, povídá: ‚Holky, nic, já
se ztratím: ale ty, Marto, dávej pozor, kdyby tudy šel ten kořenář z Libanonu,
kup pro mne to prsní thé,‘ – on je totiž náš Lazar nějak špatný na prsa, paní
Támar, jde vám moc dolů. A tak jsem si pořád myslela, kdyby se Lazar vrátil,
dokud je tu Mistr, – já věřím, paní Grünfeld, že On by nám Lazara uzdravil; jak
jsem slyšela něčí kroky, už jsem letěla před dům a na každého volala: ‚Pane
Ašer, pane Lévi, pane Išachar, kdybyste potkal bratra Lazara, že má hned, ale
hned přijít domů!‘ A přitom vyhlížet toho kořenáře – já nevěděla co dřív.“</p>

<p class="mlptext">„To já znám,“ pravila paní Grünfeldová. „Rodina dá jednomu
starosti.“</p>

<p class="mlptext">„Copak starosti,“ mluvila Marta. „Ale helejte, paní Grünfeld,
jeden by taky chtěl poslouchat slovo Boží. Já jsem jen hloupá ženská, taková
služka jsem – říkám si, někdo to musí dělat, někdo musí vařit a prát a spravovat
hadry a smejčit, a když naše Mařka na to nemá tu povahu – Ona už není tak
krásná, jako byla dřív, paní Támar; ale ona bývala taková krasavice, že – že – že
jsem jí prostě musela sloužit, víte? A přitom si každý myslí, že jsem zlá, – paní
Grünfeldová, vy to znáte, zlá a nešťastná ženská nemůže nic dobře uvařit, a já
nejsem špatná kuchařka. Když je Marie krásná, ať Marta dobře vaří, no nemám
pravdu? Ale paní Támar, to vy snad taky znáte: někdy člověk na chvilku, jen na
chvilinku složí ruce do klína, <span class="calibre3">a pak mu přijdou
takové divné myšlenky: že ti snad někdo něco poví nebo se na tebe tak nějak
podívá,… jako by ti říkal: Dceruško, svou lásku nám strojíš a sebe celou nám
dáváš, svým tělem smejčíš a udržuješ všechnu čistotu čistotou své duše; vcházím
do tvého domu, jako bys to ty sama byla. Marto, i ty jsi svým způsobem milovala
mnoho –“</span></p>

<p class="mlptext">„Ba, je to tak,“ řekla paní Grünfeldová. „A kdybyste měla šest
dětí, Martičko, jako já, tak byste to teprve viděla.“</p>

<p class="mlptext">Tu pravila Marta: „Paní Grünfeld, když tak najednou přišel On,
Mistr nazaretský, já jsem se až zhrozila: snad – – snad přichází říci to
krásné, nač jako bych tolik let čekala, – a zrovna do toho nepořádku! Já měla
srdce až v krku, mluvit jsem nemohla – Já jsem si řekla: to přejde, jsem hloupá
ženská, zatím namočím to prádlo a zaskočím k Efraimovým a pošlu pro našeho
Lazara a zaženu ze dvorka slepice, aby Ho nerušily – A pak, když bylo všecko v pořádku,
přišla na mne taková krásná jistota: že teď jsem připravena slyšet slovo Boží.
Tak jsem tiše, tichounce šla do světnice, kde On seděl a mluvil. Marie mu
seděla u nohou, oči z něho nespouštěla –“ Marta se suše zasmála. „Mne napadlo,
jak bych asi já vypadala, kdybych tak na Něho poulila oči! A tu On, paní
Grünfeld, se na mne tak vlídně a jasně podíval, jako by chtěl něco říci. A já
najednou vidím – bože, ten je hubený! to víte, nikde nic pořádného nesní, ani
toho chleba a medu se skoro netkl – A tu mne napadlo: holoubata! Já mu udělám
holoubata! Pošlu Mařku pro ně do trhu, a On si zatím chvilinku odpočine – ‚Mařenko,‘
povídám, ‚pojď na okamžik do kuchyně.‘ Ale Marie nic, jako by byla slepá a hluchá.“</p>

<p class="mlptext">„To ona nechtěla nechávat hosta o samotě,“ pravila chlácholivě
paní Támar.</p>

<p class="mlptext">„Kdyby si raději všímala,“ řekla tvrdě Marta, „aby měl co k jídlu;
od toho jsme my ženské, no ne? A když jsem viděla, že Marie nic, jen kouká jako
u vytržení, tak – paní Támar, já ani nevím, jak to přišlo, ale já to musela
říci. ‚Pane,‘ povídám, ‚to Ti je jedno, že má sestra mne nechá posluhovat
samotnou? Řekni jí, ať mi v kuchyni pomůže!‘ Tak to ze mne vyhrklo –“</p>

<p class="mlptext">„No a řekl jí?“ ptala se paní Grünfeldová.</p>

<p class="mlptext">Tu vyhrkly slzy z palčivých očí Martiných. „‚Marto, Marto,
pečlivá jsi a staráš se o mnohé věci; ale jednoho jest potřebí. Marie si
vyvolila lepší stránku, a tu jí nikdo nevezme. –‘ Tak nějak to, paní Támar, řekl.“</p>

<p class="mlptext">Bylo chvíli ticho. „A to bylo všechno, co promluvil?“ ptala se
paní Támar.</p>

<p class="mlptext">„Všechno, pokud já vím,“ děla Marta stírajíc si drsně slzy. „Pak
jsem šla koupit ta holoubata – zloději jsou to na trhu, paní Grünfeld, – a
pekla jsem je a uvařila pro vás tu polévku z holubích drůbků –“</p>

<p class="mlptext">„To vím,“ pravila paní Grünfeldová. „Vy jste moc hodná,
Martičko.“</p>

<p class="mlptext">„Nejsem,“ uryla Marta. „Abyste věděla, to bylo poprvé, že jsem
holoubata dost nepropekla. Byla tvrdá; ale já – mně všechno padalo z rukou.
Když já v Něho tak nesmírně věřím, paní Támar.“</p>

<p class="mlptext">„Já taky,“ děla zbožně paní Támar. „A co říkal jinak,
Martičko? Co mluvil k Marii? Co učil?“</p>

<p class="mlptext">„Nevím,“ řekla Marta. „Ptala jsem se Marie, ale to víte, jaké
ona je třeštidlo – ‚Já už nevím,‘ povídala, ‚namouduši, já bych ti nemohla poctivě
říct ani slovo, ale bylo ti to tak úžasně krásné, Marto, a já jsem tak nesmírně
šťastná –‘“</p>

<p class="mlptext">„To taky stojí za to,“ uznala paní Támar.</p>

<p class="mlptext1">Tu Marta hlučně vysmrkala slzy a řekla: „Tak ukažte, paní
Grünfeld, já vám převinu toho haranta.“</p>

<p class="mlptextdopravai">Lidové noviny 3. 1. 1932</p>

</div>
</body>
</html>