<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Kniha apokryfů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven2kapitola">Zpověď
Dona Juana</h2>

<p class="mlptextbez1radku">Smrt nešťastné doni Elvíry byla pomstěna; don Juan
Tenorio ležel s probodenou hrudí v Posadě de las Reinas a zřejmě umíral. „Emfyzém
plic,“ bručel místní doktor. „Někdo by se z toho ještě vylízal, ale caballero
tak vyžilý jako don Juan – To jsou těžké věci, Leporello<a href="../Text/kniha_apokryfu_037.html#_ftn20" title="" class="pcalibre pcalibre1" id="_ftnref20"><span class="msofootnotereference"><span class="calibre11"><span class="msofootnotereference"><span class="calibre12">[20]</span></span></span></span></a>;
abych ti řekl, mně se nelíbí jeho srdce. Inu, to dá rozum: po takových excesech
in venere<a href="../Text/kniha_apokryfu_037.html#_ftn21" title="" class="pcalibre pcalibre1" id="_ftnref21"><span class="msofootnotereference"><span class="calibre11"><span class="msofootnotereference"><span class="calibre12">[21]</span></span></span></span></a>
– vyloženě astenický případ, pánové. Já bych mu, Leporello, pro jistotu zavolal
faráře: třeba ještě přijde k sobě, ačkoliv podle dnešního stavu vědy – já
nevím. Mám tu čest se vám poroučet, caballeros.“</p>

<p class="mlptext">Tak se stalo, že padre Jacinto usedl u nohou dona Juana a čekal,
až se pacient probere z mrákot; zatím se modlil za jeho notoricky hříšnou duši.
Kdyby se mně tak povedlo spasit tohoto pekelného hříšníka, myslil si dobrý
páter; zdá se býti pořádně oddělán – snad to zkruší jeho zpupnost a přivede
jeho mysl ve stav kající lítosti. To se každému nestane, aby dostal do rukou
tak slavného a nesvědomitého prostopášníka; holenku, takový vzácný případ možná
neměl ani biskup burgoský. To si budou lidé šeptat: Hele, to je padre Jacinto,
ten, co spasil duši dona Juana –</p>

<p class="mlptext">Padre se otřásl a pokřižoval; jednak se vzpamatoval z tohoto
ďábelského pokušení pýchy, jednak si uvědomil, že se na něho upírají palčivé a jakoby
výsměšné oči umírajícího dona Juana.</p>

<p class="mlptext">„Milý synu,“ řekl důstojný padre tak přívětivě, jak jen
dovedl, „umíráš; za maličko budeš státi před soudnou stolicí Boží, obtížen
všemi hříchy, které jsi natropil ve svém svinském životě. Prosím tě, pro lásku
Pána našeho, odlož je, dokud máš pokdy; nesluší se, abys putoval na onen svět
oděn nečistým rouchem svých neřestí a potřísněn neřádem svých pozemských
skutků.“</p>

<p class="mlptext">„Ano,“ ozval se don Juan. „Ještě jednou se převléknout. Padre,
vždycky jsem si potrpěl na to, abych se oděl přiměřeně okolnostem.“</p>

<p class="mlptext">„Bojím se,“ děl padre Jacinto, „že mi dosti nerozumíš. Ptám se
tě, chceš-li se kajícně vyzpovídati ze svých neřestí.“</p>

<p class="mlptext">„Vyzpovídat se,“ opakoval chabě don Juan. „Hodně se očernit.
Ach, otče, to byste nevěřil, jak to na ženy působí.“</p>

<p class="mlptext">„Juane,“ zachmuřil se dobrý páter, „nech už těch pozemských
věcí; pamatuj, že máš mluvit se svým Stvořitelem.“</p>

<p class="mlptext">„Já vím,“ řekl don Juan zdvořile. „Vím také, že se sluší umřít
jako křesťan. Vždycky jsem dbal na to, co se sluší, – pokud to šlo, otče. Na
mou čest, povím vše bez okolků; předně jsem na dlouhé řeči příliš sláb a za
druhé bylo vždy mou zásadou ubírati se k cíli zkratkou a bez oklik.“</p>

<p class="mlptext">„Chválím tvou odevzdanost,“ děl páter Jacinto. „Především se
však, milý synu, řádně připrav, zpytuj své svědomí a vzbuď v sobě pokornou
lítost nad svými nepravostmi. Já zatím počkám.“</p>

<p class="mlptext">Nato don Juan zavřel oči a zpytoval své svědomí, zatímco se
padre tiše modlil o pomoc a osvícení Boží.</p>

<p class="mlptext">„Jsem připraven, otče,“ ozval se don Juan po chvíli a počal se
zpovídat. Padre Jacinto spokojeně pokyvoval hlavou: zdála se to býti zpověď
upřímná a úplná; nechyběla v ní lež ani rouhání, vražda, křivá přísaha, pýcha
ani podvod ani zrada – don Juan byl opravdu těžký hříšník. A náhle zmlkl jako
unaven a zavřel oči.</p>

<p class="mlptext">„Odpočiň si, milý synu,“ povzbuzoval ho farář trpělivě, „a pak
pokračuj.“</p>

<p class="mlptext">„Jsem hotov, velebný otče,“ řekl don Juan. „Zapomněl-li jsem
na něco, jsou to jistě jen maličkosti, které mi Bůh ráčí prominout.“</p>

<p class="mlptext">„Jakže?“ křikl páter Jacinto, „tomu ty říkáš maličkosti? A co
smilstvo, kterým jsi se po celý život brodil, co ženy, které jsi sváděl, co ty
nečisté vášně, kterým jsi bezuzdně holdoval? Jen se, chlapíčku, pěkně vyznej;
před Bohem, ty nemravo, není žádný z tvých nestoudných činů utajen; raději
lituj svých mrzkostí a ulev své hříšné duši!“</p>

<p class="mlptext">Na tváři dona Juana se objevil výraz bolestný a netrpělivý. „Už
jsem vám řekl, otče,“ děl zarytě, „že jsem skončil. Na mou čest, dál už vám
nemám co povídat.“</p>

<p class="mlptext">V tu chvíli hospodský Posady de las Reinas zaslechl burácející
křik z pokoje raněného. „Pánbůh s námi,“ zvolal a pokřižoval se, „zdá se, že
padre Jacinto vymítá ďábla z chudáka seňora. Panebože, takové věci nevidím
zrovna rád ve své hospodě.“</p>

<p class="mlptext">Zmíněný křik trval hodně dlouho, tak dlouho, co bys boby
uvařil; chvílemi se utlumil v důtklivé domlouvání, chvílemi se rozbřeskl v divoký
ryk; náhle vyrazil z pokoje raněného pána padre Jacinto, rudý jako krocan, a volaje
Matičku Boží prchal do kostela. Pak bylo v hospodě ticho; jen zkormoucený
Leporello vklouzl do pokoje svého pána, jenž ležel se zavřenýma očima a sténal.</p>

<p class="mlphvezdicky">* * *</p>

<p class="mlptextbez1radku">Odpoledne přijel do toho místa padre Ildefonso de
Societate Jesu, který jel na mezku z Madridu do Burgosu; a protože bylo toho
dne příliš horko, sestoupil u fary a navštívil otce Jacinta. Byl to vychrtlý
kněz, vyschlý jako starý klobás a s obočím ježatým jako podpaží starého
kavaleristy.</p>

<p class="mlptext">Když spolu popili kyselého mléka, upřel jezuita oči na otce
Jacinta, který se marně snažil zakrýt, že ho něco hněte. Bylo tak ticho, že
bzučení much se zdálo skoro dunět.</p>

<p class="mlptext">„Totiž to je tak,“ vyhrkl konečně utrápený padre Jacinto. „Máme
tu těžkého hříšníka, který leží v posledním tažení. Abyste věděl, done
Ildefonso, je to ten neblahý don Juan Tenorio. Měl tady nějakou pletku, souboj
nebo co – zkrátka, já jsem ho šel vyzpovídat. Nejdřív to s ním šlo jedna
radost; moc hezky se zpovídal, jen co je pravda; ale když došlo na šesté
přikázání, – nic, nedostal jsem z něho ani slova. A že prý mi nemá co říci.
Matko Boží, ten darebák! Když povážím, že je to ten největší prostopášník z obou
Kastilií, – ani ve Valencii, ani v Cádizu prý mu není rovna. Říká se, že za
posledních let svedl šest set devadesát sedm děvčat; z nich sto třináct odešlo
do kláštera, asi padesát zabili jejich otcové nebo manželé ve spravedlivém
hněvu a přibližně témuž počtu puklo žalem srdce. A nyní si představte, done
Ildefonso, že mně takový zhýralec tvrdí na smrtelné posteli do očí, že se mi in
puncto smilstva nemá z čeho zpovídat! Co tomu řeknete?“</p>

<p class="mlptext">„Nic,“ děl otec jezuita. „A vy jste mu odepřel rozhřešení?“</p>

<p class="mlptext">„Rozumí se,“ odpověděl padre Jacinto sklíčeně. „Všechno
mluvení bylo marné. Domlouval jsem mu, že bych v kameni vzbudil kající lítost,
ale na toho arciničemu dočista nic neplatí. Prý pýchou jsem hřešil, otče,
povídal mi, křivě jsem přísahal, všechno, co chcete; ale v tom, po čem se
ptáte, vám nemám co říci. A víte, co v tom vězí, done Ildefonso?“ vyhrkl náhle
padre a chvatně se pokřižoval. „Já myslím, že byl spojen s ďáblem. Proto se z toho
nemůže vyzpovídat. Byla to nečistá kouzla. Sváděl ženy mocí pekelnou.“ Otec
Jacinto se otřásl. „Měl byste se na něho podívat, domine. Řekl bych, že mu to
kouká z očí.“</p>

<p class="mlptext">Don Ildefonso, S. J., mlčky přemítal. „Když myslíte,“ řekl
konečně, „podívám se na toho muže.“</p>

<p class="mlphvezdicky">* * *</p>

<p class="mlptextbez1radku">Don Juan dřímal, když don Ildefonso tiše vkročil do
pokoje a kývnutím ruky poslal Leporella pryč; pak usedl na židli u hlavy
postele a pozoroval přepadlou tvář umírajícího člověka.</p>

<p class="mlptext">Po předlouhé chvíli raněný zasténal a otevřel oči.</p>

<p class="mlptext">„Done Juane,“ řekl jezuita mírně, „zdá se, že by vás namáhalo
mluvit.“</p>

<p class="mlptext">Don Juan chabě přikývl.</p>

<p class="mlptext">„Nevadí,“ děl jezuita. „Vaše zpověď, pane Juane, nebyla v jedné
věci jasná. Nebudu vám klásti otázky, ale snad byste mohl dáti najevo souhlas
nebo odpor k tomu, co vám řeknu – o vás.“</p>

<p class="mlptext">Oči raněného se skoro úzkostně upřely na nehybnou tvář kněze.</p>

<p class="mlptext">„Done Juane,“ počal don Ildefonso téměř lehce, „slyšel jsem o vás
už dávno; přemýšlel jsem, proč vlastně se vrháte od ženy k ženě, od lásky k lásce;
proč nikdy nemůžete prodlít, nikdy se zastavit v onom naplnění a klidu, kterému
my lidé říkáme štěstí –“</p>

<p class="mlptext">Don Juan ukázal zuby v bolestném zašklebení.</p>

<p class="mlptext">„Od lásky k lásce,“ pokračoval don Ildefonso klidně. „Jako
byste chtěl pořád znovu a znovu někoho přesvědčovat – patrně sama sebe –, že
jste hoden lásky, že jste muž, jakého ženy milují, – ubohý done Juane!“</p>

<p class="mlptext">Rty raněného se pohnuly; bylo to, jako by opakoval poslední
slova.</p>

<p class="mlptext">„A zatím,“ mluvil kněz přátelsky, „jste nikdy nebyl mužem,
done Juane; jenom váš duch byl duchem muže a ten se styděl, seňore, a zoufale
se snažil ukrýt, že příroda vám nedala, čím je obdařen každý živoucí tvor –“</p>

<p class="mlptext">Z lůžka se ozvalo chlapecké zakvílení.</p>

<p class="mlptext">„Proto, done Juane, jste hrál muže od jinošství; byl jste
ztřeštěně statečný, dobrodružný, pyšný a okázalý, abyste v sobě překonal ten
pokořující pocit, že jiní jsou lepší a mužnější než vy; ale byla to lež, a proto
jste marnotratně kupil důkaz za důkazem; žádný vám nemohl stačit, protože byl jen
předstíraný a jalový, – vy jste nesvedl ani jedné ženy, done Juane. Vy jste
nikdy nepoznal lásky, jen jste horečně usiloval, kteroukoliv žádoucí a vznešenou
ženu jste potkal, ji okouzlit svým duchem, svým rytířstvím, svou vášnivostí, do
které jste se sám vemluvil; to vše jste uměl dokonale, protože jste to hrál. A když
přišel ten okamžik, kdy pod ženou klesají kolena, – to muselo býti pro vás
peklo, done Juane, to muselo býti peklo, protože v tu chvíli jste prožíval svou
zlořečenou pýchu a zároveň své nejstrašnější ponížení. A musel jste se vydrati
z náručí, jehož jste za cenu života dobyl, a prchat, ubohý done, prchat z loktů
přemožené ženy, a to ještě s nějakou krásnou lží na těchto neodolatelných
rtech. Muselo to býti peklo, pane Juane.“</p>

<p class="mlptext">Raněný obrátil hlavu ke zdi a plakal.</p>

<p class="mlptext">Don Ildefonso vstal. „Chudáčku,“ řekl, „styděl jste se
přiznati se k tomu i ve svaté zpovědi. Tak vidíte, už je to odbyto, ale já
nesmím připravit padre Jacinta o jeho kajícníka.“</p>

<p class="mlptext1">I poslal pro faráře; a když přišel otec Jacinto, pravil mu
don Ildefonso: „Hleďte, otče, doznal vše a plakal. Jeho lítost je nad veškeru
pochybnost pokorná; snad bychom mu mohli udělit rozhřešení.“</p>

<p class="mlptextdopravai">Lidové noviny 20. 3. 1932</p>

</div>
</body>
</html>