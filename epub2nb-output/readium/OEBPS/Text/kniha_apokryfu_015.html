<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Kniha apokryfů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven2kapitola">Pseudolot
čili o vlastenectví</h2>

<p class="mlptextbez1radku">I přišli dva andělé do Sodomy u večer, a Lot seděl v bráně
města. Kterýžto, když je uzřel, vstal a šel v cestu jim: a učinil poklonu,
skloniv se až k zemi, a řekl: „Prosím, páni, uchylte se do domu služebníka
svého, a zůstaňte tam: umyjte nohy své, a ráno půjdete cestou svou.“ Kteřížto
řekli: „Nikoli, ale na ulici zůstaneme.“</p>

<p class="mlptext">Ale on nutil je velmi, aby se uchýlili k němu: a když vešli,
udělal hody, a napekl chlebů přesných: i jedli.</p>

<p class="mlptext">Řekli pak Lotovi: „Máš-li zde někoho ze svých? zetě nebo syny
neb dcery, všecky, kteří jsou tvoji, vyveď z města tohoto, nebo zahladíme místo
toto, protože se rozmohl křik jejich před Hospodinem, kterýž poslal nás,
abychom zahubili je.“</p>

<p class="mlptext">Lot se zarazil, když toto slyšel, a řekl: „A proč já mám odtud
odejít?“ Načež mu pravili: „Protože Hospodin nechce zahubit spravedlivého.“</p>

<p class="mlptext">Lot mlčel dlouho, ale pak řekl: „Prosím, páni, dovolte, abych
odešel a řekl svým zeťům a dcerám, aby se připravili na cestu.“ Odpověděli mu: „Učiň
tak.“</p>

<p class="mlptext">Vyšed tedy Lot, běžel po ulicích města a volal na všechen lid:
„Vstaňte, vyjděte z místa tohoto: nebo zahladí Hospodin město toto.“ Ale zdálo
se jim, jako by žertuje mluvil.</p>

<p class="mlptext">Lot se vrátil domů, ale neulehl, nýbrž přemýšlel po celou noc.</p>

<p class="mlptext">A když bylo ráno, nutili jej andělé, řkouce: „Vstaň, vezmi
ženu svou, a dvě dcery, které máš: abys i ty spolu nezahynul v nešlechetnosti
města.“</p>

<p class="mlptext">„Nepůjdu,“ řekl Lot. „Odpusťte mi, ale já nepůjdu. Přemýšlel
jsem o tom po celou noc. Nemohu odejít, protože i já jsem jeden ze Sodomských.“</p>

<p class="mlptext">„Ty jsi spravedlivý,“ namítli andělé, „avšak oni jsou
nespravedliví a křik jejich činu rozlítil Hospodina. Co je tobě s nimi?“</p>

<p class="mlptext">„Nevím,“ pravil Lot. „I o tom jsem uvažoval, co mně je s nimi;
po celý život jsem žaloval na své krajany a soudil jsem je tak přísně, že nyní
je mi hrozno vzpomenout na to: neb zahynou. A když jsem přišel do města Ségor,
zdálo se mi, že jeho lidé jsou lepší než Sodomští.“</p>

<p class="mlptext">„Vstaň,“ řekli andělé, „půjdeš do města Ségor: neboť bude
zachováno.“</p>

<p class="mlptext">„Co mně je Ségor?“ odpověděl Lot. „Je muž jeden spravedlivý v Ségor:
kdykoliv jsem s ním mluvil, žaloval na své krajany, a já jsem zlořečil
Sodomským pro jejich viny, ale nyní nemohu odejít. Prosím, nechte mne.“</p>

<p class="mlptext">I promluvil anděl a řekl: „Hospodin přikázal zhubiti Sodomské.“</p>

<p class="mlptext">„Staň se vůle jeho,“ děl Lot tiše. „Přemýšlel jsem po celou
noc; a vzpomněl jsem si na tolik věcí, že jsem plakal. Slyšeli jste někdy
zpívati Sodomské? Ne, vy jich vůbec neznáte, neboť pak byste nepřišli takto.
Když jdou dívky po ulici, houpají se v bocích a bzučí mezi rty píseň; a smějí
se, když váží vodu v okovcích. Žádná vodička není čistší než ta ze studánek
sodomských; a žádná řeč z řečí se neposlouchá krásněji. Když promluví dítě,
rozumím mu, jako by bylo moje; a když si hraje, je to ta hra, kterou jsem si
hrál já, jsa maličký ještě. A když jsem zaplakal, maminka mne těšila sodomskou
řečí. Hospodine,“ zvolal Lot, „jako by to včera bylo!“</p>

<p class="mlptext">„Hřešili Sodomští,“ pravil druhý anděl přísně, „a proto –“</p>

<p class="mlptext">„Hřešili, já vím,“ přerušil ho Lot netrpělivě. „A viděli jste
aspoň naše řemeslníky? Vypadají, jako by si hráli; a když udělají džbánek nebo
pláténko, tu srdce poskočí radostí, jak je to pěkně uděláno. Jsou lidé tak
dovední, že by ses na ně po celý den díval; a když je vidíš tropit ty nejhorší
věci, bolí tě to víc, než kdyby to tropil člověk ségorský. Mučí tě to, jako bys
ty sám měl podíl na jejich vině. Co mně je platna má spravedlivost, když jsem
Sodomský? Soudíte-li Sodomu, soudíte mne. Já nejsem spravedlivý. Já jsem jako
oni. Nepůjdu odtud.“</p>

<p class="mlptext">„Budeš zhuben s nimi,“ pravil anděl zachmuřen.</p>

<p class="mlptext">„Možná; ale dříve zkusím, aby nebyli zhubeni oni. Nevím, co
udělám; ale do poslední chvíle si budu myslet, že jim musím pomoci. Copak mohu
jen tak odejít? Protivím se Hospodinu, a proto mne nevyslyší. Kdyby mi nechal
tři roky času, nebo tři dny, nebo aspoň tři hodiny! Co by mu udělaly tři
hodiny? Kdyby mi včera byl kázal: Odejdi z jejich středu, neboť jsou
nespravedliví – řekl bych mu: Maličko mi poshov, promluvím ještě s tím a oním;
soudil jsem je, místo abych šel mezi ně. Ale jak mohu odejít teď, když mají být
zhubeni? Což nejsem i já vinen tím, že to s nimi došlo tak daleko? Já nechci
zemřít; ale je mi třeba, aby také oni nezemřeli. Zůstanu.“</p>

<p class="mlptext">„Nezachráníš Sodomy.“</p>

<p class="mlptext">„Já vím, že ne: což něco dovedu? Ale pokusím se, já nevím oč
ještě; vím jen, že je mi setrvati. Protože jsem je po celý život soudil tak
přísně jako nikoho druhého; protože jsem s nimi nesl to nejtěžší: jejich chyby.
Hospodine, nedovedu ani říci, čím mi jsou; mohu to jen ukázat tím, že zůstanu s
nimi.“</p>

<p class="mlptext">„Tvoji krajané,“ pravil anděl, „jsou ti, kteří jsou
spravedliví a věří v téhož Hospodina jako ty; hříšní pak, bezbožní a modloslužebníci
nejsou tvými krajany.“</p>

<p class="mlptext">„Jakpak by nebyli, když jsou to Sodomští? Vy tomu nerozumíte,
protože neznáte hlasu masa a hlíny. Co je to Sodoma? Pravíte, že je to město
nepravosti. Ale když Sodomští bojují, nebojují za své nepravosti, nýbrž za něco
lepšího, co bylo nebo bude; a i ten nejhorší může padnout za všechny. Sodoma,
to jsme my všichni; a mám-li nějakou cenu před Hospodinem, ať ji přičte Sodomě,
a nikoli mně. Co ještě mluvím? Řekněte Hospodinu: Lot, služebník Tvůj, se
postaví před muže sodomské a bude je bránit proti Tobě, jako bys byl jeho
nepřítel.“</p>

<p class="mlptext">„Zadrž,“ zvolal anděl, „strašný je hřích tvůj; ale Hospodin tě
neslyšel. Připrav se a vyjdi z tohoto města: zachraň aspoň ženu a dvě dcery,
jež máš.“</p>

<p class="mlptext">Tu zaplakal Lot: „Ano, musím je zachránit, máte pravdu.
Prosím, veďte mne.“</p>

<p class="mlptext">A když prodléval, chopili ruku jeho, a ruku ženy, i dvou dcer
jeho, protože nad ním slitoval se Hospodin.</p>

<p class="mlptext">Když ho vyváděli, modlil se Lot řka:</p>

<p class="mlptext">„Vše, co mi dal život, dal mi tvýma rukama; učinil mé maso z tvé
hlíny a vložil mi do úst slova, jež jsou v ústech tvých mužů a žen; a aj, proto
jsem je každým svým slovem líbal, i když jsem jim zlořečil.</p>

<p class="mlptext">Vidím tě, i když zavru oči, neboť jsi hlouběji než mé oči; jsi
ve mně tak, jako já jsem byl v tobě.</p>

<p class="mlptext">Mé ruce vykonávají tvé zvyky, nevědouce o tom; a kdybych v poušti
byl, půjdou mé nohy ve směrech tvých ulic.</p>

<p class="mlptext">Sodomo, Sodomo, nejsi-li nejkrásnější z měst? A kdybych jen
okénko viděl, zastřené plátnem pruhovaným, poznám je: toto je okénko sodomské.</p>

<p class="mlptext">Jsem jako pes, jejž vyvádějí z domu jeho pána; i když svěsí
čenich až v prach, aby už neviděl, poznává ještě vůni věcí, jež zná.</p>

<p class="mlptext">Věřil jsem v Hospodina a zákon jeho; v tebe jsem nevěřil, ale
ty jsi; a jiné země jsou jako stín, jímž pronikám, aniž bych se mohl opříti o stěnu
či o strom; jsou jako stín.</p>

<p class="mlptext">Ty však jsi, jako nic jiného není; a všechno, co je, je jenom
ve srovnání s tebou. Vidím-li tebe, jenom tebe, a vidím-li něco jiného, vidím
to jenom v porovnání s tebou.</p>

<p class="mlptext">Věřil jsem v Hospodina, protože se mi zdálo, aby byl bohem
sodomským; není-li Sodomy, není Hospodina.</p>

<p class="mlptext">Brány, brány sodomské, kam mne to vedou a do jaké prázdnoty?
Kam mám nohu postavit? neboť není pode mnou půdy: a stojím, jako bych nestál.
Jděte, mé dcery, a nechte mne; nemohu dále.“</p>

<p class="mlptext">I vyvedli jej a postavili vně za městem: a tam mluvili k němu
řkouce: „Zachovejž život svůj, neohlédej se zpátky, aniž zastavuj se na kterém
místě vší této krajiny vůkol: abys i ty spolu nezahynul.“</p>

<p class="mlptext">Slunce vycházelo nad zemí, když toto pravili.</p>

<p class="mlptext">Tedy Hospodin dštil na Sodomu a Gomoru sírou a ohněm od
Hospodina z nebe.</p>

<p class="mlptext">Tu ohlédl se Lot a vykřikl a běžel zpátky k městu.</p>

<p class="mlptext">„Co činíš, zlořečený?“ volali za ním andělé.</p>

<p class="mlptext1">„Jdu pomáhat Sodomským,“ odpověděl Lot a vešel do města.</p>

<p class="mlptextdopravai">Ruch filozofický, říjen 1923</p>

</div>
</body>
</html>