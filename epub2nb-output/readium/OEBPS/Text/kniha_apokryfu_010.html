<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Kniha apokryfů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven2kapitola">Agathon
čili o moudrosti</h2>

<p class="mlptextbez1radku">Boiótští<a href="../Text/kniha_apokryfu_037.html#_ftn6" title="" class="pcalibre pcalibre1" id="_ftnref6"><span class="msofootnotereference"><span class="calibre11"><span class="msofootnotereference"><span class="calibre12">[6]</span></span></span></span></a>
akademikové pozvali z Athén filozofa Agathona, aby jim přednášel o filozofii.
Ačkoliv Agathon nebyl vynikajícím řečníkem, přece přijal pozvání, aby dle svých
sil přispěl k propagaci filozofie, jež dle slov dějepisce „zdála se upadati“. V
ustanovený den přijel do Boiótie, ale bylo ještě časně; i procházel se Agathon
za soumraku kolem města a těšil se z letu vlaštovek nad jeho krovy.</p>

<p class="mlptext">Úderem osmé odebral se do přednáškové síně, ale našel ji skoro
prázdnou; jen pět šest mužů sedělo v lavicích. Agathon usedl u katedry a rozhodl
se počkati trochu, až se sejde větší množství posluchačů; zatím otevřel svitek,
ze kterého chtěl čísti, a pohřížil se do něho.</p>

<p class="mlptext">Tento svitek obsahoval všechny základní otázky filozofie;
počínal teorií poznání, definoval pravdu, odbyl drtivou kritikou bludné názory,
to jest všechny filozofie světa krom Agathonovy, a podával nárys nejvyšších
idejí. Když Agathon dospěl až sem, zvedl oči; viděl, že všech posluchačů je
devět, i popadl ho hněv a lítost a on uhodiv svitkem o stůl začal takto:</p>

<p class="mlptext">„Dámy a pánové, či spíše andres Boiótikoi<a href="../Text/kniha_apokryfu_037.html#_ftn7" title="" class="pcalibre pcalibre1" id="_ftnref7"><span class="msofootnotereference"><span class="calibre11"><span class="msofootnotereference"><span class="calibre12">[7]</span></span></span></span></a>,
nezdá se, že by vaše město mělo veliký zájem o vznešené otázky, které máme na
programu. Vím, mužové boiótští, že vás právě zaměstnávají volby do místní búlé<a href="../Text/kniha_apokryfu_037.html#_ftn8" title="" class="pcalibre pcalibre1" id="_ftnref8"><span class="msofootnotereference"><span class="calibre11"><span class="msofootnotereference"><span class="calibre12">[8]</span></span></span></span></a> a že
v takové chvíli není místa pro moudrost, ba ani pro rozum; volby jsou
příležitost chytráků.“</p>

<p class="mlptext">Tu se Agathon trochu zarazil a přemýšlel trochu. „Počkejme,“
začal opět, „právě mně vyklouzlo z úst něco, o čem jsem dosud neuvažoval. Řekl
jsem tři slova: chytrost – rozum – moudrost. Řekl jsem je v hněvu. Všechna tři
znamenají jakousi schopnost intelektu; cítím, že mají docela různý smysl, ale
stěží bych dovedl říci, čím se liší. Odpusťte, hned se vrátím k programu; jen
ta tři slovíčka si musím drobet objasnit.</p>

<p class="mlptext">To je jasné,“ pokračoval po chvíli; „protiva chytrosti je
hloupost, kdežto protiva rozumu je bláznivost. Ale co je protiva moudrosti?
Jsou myšlenky, pánové, jež nejsou ani chytré, neboť jsou příliš prosté, ani
nejsou rozumné, ježto se podobají bláznovství, a přece jsou moudré. Moudrost se
nepodobá ani chytrosti, ani rozumu.</p>

<p class="mlptext">Mužové boiótští, v běžném životě se ani za mák, jak po řecku
říkáme, nestaráte o definice pojmů, a přece je přesně odlišujete. Řeknete o někom,
že je chytrý zloděj; nikdy se však neříká rozumný zloděj, nebo dokonce moudrý
zloděj. Chválíte svého krejčího, že má rozumné ceny, ale neřeknete, že má ceny
moudré. Je tu zřejmě jakýsi rozdíl, který vám brání mísiti slova.</p>

<p class="mlptext">Řeknete-li o někom, že je to chytrý sedlák, myslíte tím
patrně, že umí dobře prodat na trhu; pravíte-li, že to je rozumný sedlák,
chcete tím asi říci, že umí vůbec dobře hospodařit; ale nazvete-li ho moudrým
sedlákem, tu to snad znamená, že dobře žije, že mnoho ví a dovede ti poradit
vážně a s účastí.</p>

<p class="mlptext">Nebo, dejme tomu, chytrý politik může býti docela dobře taškář
a škůdce republiky; ale rozumným politikem nazveš jen toho, kdo dovede řídit
věci k obecnému užitku a chvályhodně; kdežto moudrý politik, pánové, to jistě
cítíte všichni, zkrátka takovému se říká otec vlasti nebo podobně; z toho je vidět,
že má moudrost něco zvlášť srdečného.</p>

<p class="mlptext">Když o někom řeknu, že je chytrý, myslím tím pozoruhodnou
zvláštnost; je to, jako bych třeba řekl, že včela má žahadlo nebo slon chobot.
Docela jinak řeknu, že včela je pracovitá nebo že slon je silný náramně; v tom
už je jaksi uznání, vážím si té síly, ale nevážím si chobotu. Stejně vážně
říkám o někom, že je rozumný. Ale řeknu-li, že je moudrý, to je, holenku, jiná
věc; to je, jako bych řekl, že ho mám rád. Zkrátka chytrost je dar nebo talent;
rozum je přednost čili síla; ale moudrost je ctnost.</p>

<p class="mlptext">A teď už vím, jaký je rozdíl v těch třech slovech. Chytrost je
obyčejně krutá, zlomyslná a sobecká; vyhledává na bližním jeho slabost a dovede
ji využíti k svému zisku; vede k úspěchu.</p>

<p class="mlptext">Rozum bývá krutý k člověku, ale je spravedlivý k účelům; hledá
zisk obecný; najde-li na bližním slabost nebo zpozdilost, hledí ji odstraniti
poučením nebo kázní; vede k nápravě.</p>

<p class="mlptext">Moudrost nemůže býti krutá, neboť je sama blahovůle a sympatie;
nehledá už ani obecný zisk, neboť příliš miluje lidi, než aby mohla milovat
nějaký další účel; najde-li slabost či ubohost bližního, odpouští jí a miluje
ji; vede k harmonii.</p>

<p class="mlptext">Mužové boiótští, slyšeli jste někdy, že by se dávalo jméno
moudrý člověku nešťastnému? nebo šprýmaři? nebo člověku žlučovitému a zklamanému?
Povězte, proč je zvykem, aspoň v životě nefilozofickém, nazývati člověkem
moudrým muže takového, který chová nejméně nenávisti a který si se světem dobře
rozumí? Řekněte si pro sebe mnohokrát a mnohokrát slovo moudrost; řekněte si to
slovo, když jste v radosti nebo v žalu, unaveni, rozhořčeni a netrpěliví;
budete v něm slyšeti smutek, ale už usmířený, radost, ale stále a jemně
opakovanou, únavu, ale plnou pobídek, trpělivost a odpuštění bez konce; a to
vše, přátelé, je zvuk rozkošný a teskný, hlas, kterým zvučí moudrost.</p>

<p class="mlptext">Ano, moudrost je tesknota jakási. Rozum svůj může člověk cele
vložit do svého díla, může jej uskutečnit svou prací. Avšak moudrost vždy
zůstane nad každým dílem. Moudrý člověk je jako zahradník, který mrví záhon
nebo přivazuje růže k tyčím a přitom myslí třeba na Boha. Jeho dílo nikdy
neobsáhne ani neztělesní jeho moudrost. Rozum je v činu, ale moudrost je v prožití.</p>

<p class="mlptext">Avšak moudří básníci a umělci dovedou i toto prožití vložit do
svého díla; nepodávají svou moudrost ve skutcích, nýbrž přímo v prožití. To pak
jest obzvláštní cena umění, a nic ve světě se jí nevyrovná.</p>

<p class="mlptext1">Hleďte, odchýlil jsem se již docela od svého programu. Ale
co mohu ještě říci? Je-li moudrost v prožití, a nikoli v myšlenkách, je
zbytečno, abych předčítal svůj svitek.“</p>

<p class="mlptextdopravai">Lípa 1. 4. 1920</p>

</div>
</body>
</html>