---
title: Agathon čili o moudrosti
contentType: prose
---

<section>

Boiótští[^6] akademikové pozvali z Athén filozofa Agathona, aby jim přednášel o filozofii. Ačkoliv Agathon nebyl vynikajícím řečníkem, přece přijal pozvání, aby dle svých sil přispěl k propagaci filozofie, jež dle slov dějepisce „zdála se upadati“. V ustanovený den přijel do Boiótie, ale bylo ještě časně; i procházel se Agathon za soumraku kolem města a těšil se z letu vlaštovek nad jeho krovy.

Úderem osmé odebral se do přednáškové síně, ale našel ji skoro prázdnou; jen pět šest mužů sedělo v lavicích. Agathon usedl u katedry a rozhodl se počkati trochu, až se sejde větší množství posluchačů; zatím otevřel svitek, ze kterého chtěl čísti, a pohřížil se do něho.

Tento svitek obsahoval všechny základní otázky filozofie; počínal teorií poznání, definoval pravdu, odbyl drtivou kritikou bludné názory, to jest všechny filozofie světa krom Agathonovy, a podával nárys nejvyšších idejí. Když Agathon dospěl až sem, zvedl oči; viděl, že všech posluchačů je devět, i popadl ho hněv a lítost a on uhodiv svitkem o stůl začal takto:

„Dámy a pánové, či spíše andres Boiótikoi[^7], nezdá se, že by vaše město mělo veliký zájem o vznešené otázky, které máme na programu. Vím, mužové boiótští, že vás právě zaměstnávají volby do místní búlé[^8] a že v takové chvíli není místa pro moudrost, ba ani pro rozum; volby jsou příležitost chytráků.“

Tu se Agathon trochu zarazil a přemýšlel trochu. „Počkejme,“ začal opět, „právě mně vyklouzlo z úst něco, o čem jsem dosud neuvažoval. Řekl jsem tři slova: chytrost – rozum – moudrost. Řekl jsem je v hněvu. Všechna tři znamenají jakousi schopnost intelektu; cítím, že mají docela různý smysl, ale stěží bych dovedl říci, čím se liší. Odpusťte, hned se vrátím k programu; jen ta tři slovíčka si musím drobet objasnit.

To je jasné,“ pokračoval po chvíli; „protiva chytrosti je hloupost, kdežto protiva rozumu je bláznivost. Ale co je protiva moudrosti? Jsou myšlenky, pánové, jež nejsou ani chytré, neboť jsou příliš prosté, ani nejsou rozumné, ježto se podobají bláznovství, a přece jsou moudré. Moudrost se nepodobá ani chytrosti, ani rozumu.

Mužové boiótští, v běžném životě se ani za mák, jak po řecku říkáme, nestaráte o definice pojmů, a přece je přesně odlišujete. Řeknete o někom, že je chytrý zloděj; nikdy se však neříká rozumný zloděj, nebo dokonce moudrý zloděj. Chválíte svého krejčího, že má rozumné ceny, ale neřeknete, že má ceny moudré. Je tu zřejmě jakýsi rozdíl, který vám brání mísiti slova.

Řeknete-li o někom, že je to chytrý sedlák, myslíte tím patrně, že umí dobře prodat na trhu; pravíte-li, že to je rozumný sedlák, chcete tím asi říci, že umí vůbec dobře hospodařit; ale nazvete-li ho moudrým sedlákem, tu to snad znamená, že dobře žije, že mnoho ví a dovede ti poradit vážně a s účastí.

Nebo, dejme tomu, chytrý politik může býti docela dobře taškář a škůdce republiky; ale rozumným politikem nazveš jen toho, kdo dovede řídit věci k obecnému užitku a chvályhodně; kdežto moudrý politik, pánové, to jistě cítíte všichni, zkrátka takovému se říká otec vlasti nebo podobně; z toho je vidět, že má moudrost něco zvlášť srdečného.

Když o někom řeknu, že je chytrý, myslím tím pozoruhodnou zvláštnost; je to, jako bych třeba řekl, že včela má žahadlo nebo slon chobot. Docela jinak řeknu, že včela je pracovitá nebo že slon je silný náramně; v tom už je jaksi uznání, vážím si té síly, ale nevážím si chobotu. Stejně vážně říkám o někom, že je rozumný. Ale řeknu-li, že je moudrý, to je, holenku, jiná věc; to je, jako bych řekl, že ho mám rád. Zkrátka chytrost je dar nebo talent; rozum je přednost čili síla; ale moudrost je ctnost.

A teď už vím, jaký je rozdíl v těch třech slovech. Chytrost je obyčejně krutá, zlomyslná a sobecká; vyhledává na bližním jeho slabost a dovede ji využíti k svému zisku; vede k úspěchu.

Rozum bývá krutý k člověku, ale je spravedlivý k účelům; hledá zisk obecný; najde-li na bližním slabost nebo zpozdilost, hledí ji odstraniti poučením nebo kázní; vede k nápravě.

Moudrost nemůže býti krutá, neboť je sama blahovůle a sympatie; nehledá už ani obecný zisk, neboť příliš miluje lidi, než aby mohla milovat nějaký další účel; najde-li slabost či ubohost bližního, odpouští jí a miluje ji; vede k harmonii.

Mužové boiótští, slyšeli jste někdy, že by se dávalo jméno moudrý člověku nešťastnému? nebo šprýmaři? nebo člověku žlučovitému a zklamanému? Povězte, proč je zvykem, aspoň v životě nefilozofickém, nazývati člověkem moudrým muže takového, který chová nejméně nenávisti a který si se světem dobře rozumí? Řekněte si pro sebe mnohokrát a mnohokrát slovo moudrost; řekněte si to slovo, když jste v radosti nebo v žalu, unaveni, rozhořčeni a netrpěliví; budete v něm slyšeti smutek, ale už usmířený, radost, ale stále a jemně opakovanou, únavu, ale plnou pobídek, trpělivost a odpuštění bez konce; a to vše, přátelé, je zvuk rozkošný a teskný, hlas, kterým zvučí moudrost.

Ano, moudrost je tesknota jakási. Rozum svůj může člověk cele vložit do svého díla, může jej uskutečnit svou prací. Avšak moudrost vždy zůstane nad každým dílem. Moudrý člověk je jako zahradník, který mrví záhon nebo přivazuje růže k tyčím a přitom myslí třeba na Boha. Jeho dílo nikdy neobsáhne ani neztělesní jeho moudrost. Rozum je v činu, ale moudrost je v prožití.

Avšak moudří básníci a umělci dovedou i toto prožití vložit do svého díla; nepodávají svou moudrost ve skutcích, nýbrž přímo v prožití. To pak jest obzvláštní cena umění, a nic ve světě se jí nevyrovná.

Hleďte, odchýlil jsem se již docela od svého programu. Ale co mohu ještě říci? Je-li moudrost v prožití, a nikoli v myšlenkách, je zbytečno, abych předčítal svůj svitek.“

_Lípa 1. 4. 1920_

</section>

[^1]: Votant (lat.) – přísedící u soudu. _Pozn. red_.

[^2]: Chlamyda (řec.) – plášť ve starém Řecku nošený přes levé rameno a sepnutý kovovou sponou. _Pozn. red_.

[^3]: Agora (řec.) – shromaždiště lidu. _Pozn. red_.

[^4]: Jednoroční beránci z jarního vrhu. _Pozn. red_.

[^5]: Megara – jedno z nejmocnějších starořeckých měst. _Pozn. red_.

[^6]: Boiótia – oblast středního Řecka. _Pozn. red_.

[^7]: Andres Boiótikoi – mužové boiótští. _Pozn. red_.

[^8]: Búlé (řec.) – poradní sbor se správní a soudní pravomocí. _Pozn. red_.

[^9]: Senonové – galský kmen, žijící mezi Loirou a Seinou. _Pozn. red_.

[^10]: Nunvář – zvěrokleštič. _Pozn. red_.

[^11]: Rabboni (aram.) – učiteli, mistře. _Pozn. red_.

[^12]: Synedrium/synedrion (řec.) – nejvyšší orgán moci v Judeji. _Pozn. red_.

[^13]: Hakeldama (aram.) – pohřebiště u Jeruzaléma pro cizozemce. _Pozn. red_.

[^14]: Virtus (lat.) – mužná cnost, ušlechtilost, síla, statečnost. _Pozn. red_.

[^15]: Augur (lat.) – ptakopravec, věštec předpovídající z letu ptáků. _Pozn. red_.

[^16]: O maličkosti se soudce nezajímá (velký duch nedbá malicherností). _Pozn. red_.

[^17]: Arián – člověk popírající Kristovo božství (přinesl ji Arius, alexandrijský, křesťanský kazatel). _Pozn. red_.

[^18]: Podestà vicegerente (ital.) – zástupce podesty (městského správního a soudního úředníka). _Pozn. red_.

[^19]: Karbunkul – tmavočervený drahokam (rubín, granát…). _Pozn. red_.

[^20]: Leporello – sluha, postava z Mozartovy opery Don Giovanni. _Pozn. red_.

[^21]: Exces in venere (lat.) – nestřídmost, výstřednost v pohlavním životě. _Pozn. red_.

[^22]: Albergo (ital.) – hostinec. _Pozn. red_.

[^23]: Nejdůstojnější blahorodí. _Pozn. red_.

[^24]: Vysoce vážený duchovní. _Pozn. red_.

[^25]: Scaligerové – šlechtický rod vládnoucí ve středověku. _Pozn. red_.

[^26]: Crapulone (ital.) – světák, zhýralec, opilec… _Pozn. red_.

[^27]: Vražedné přepadení. _Pozn. red_.

[^28]: Padouch. _Pozn. red_.

[^29]: Chlapec. _Pozn. red_.

[^30]: Zecchino – zlaťák, bývalá benátská zlatá mince. _Pozn. red_.

[^31]: Dělat honéry (z franc. honeur) – projevovat úctu, čest. _Pozn. red._

[^32]: Ať slouží. _Pozn. red._

[^33]: Kletba, nadávka (dosl. prase, vepř). _Pozn. red._

[^34]: Zatracený chlapík, darebák, lump. _Pozn. red._

[^35]: Hrome! _Pozn. red._

[^36]: Jak jste veliký! _Pozn. red._
