---
title: Benchanan
contentType: prose
---

<section>

## Ananiáš

Ptáte se, Benchanane, je-li vinen. To máte tak: já jsem ho neodsoudil na smrt, poslal jsem ho jenom ke Kaifášovi. Ať vám řekne Kaifáš, jakou vinu na něm našel. Já osobně s tím nemám co dělat.

Jsem starý praktik, Benchanane, a řeknu vám to docela otevřeně. Myslím, že jeho učení mělo tu a tam dobré jádro. Ten člověk měl mnoho pravdy, Benchanane, a myslel to poctivě; ale jeho taktika byla špatná. Takhle to nemohl nikdy vyhrát. Měl to raději napsat a vydat v knize. Lidé by tu knihu četli a řekli by, to je slabá kniha, není v ní nic nového a kdesi cosi, jak už se tak o knihách mluví. Ale po čase by to nebo ono začali psát jiní a po nich zase jiní, nu, a aspoň něco by se ujalo. Ne všecko, ne celé učení, ale to přece rozumný člověk ani nežádá. Stačí, když prosadí aspoň jednu nebo dvě své myšlenky. Tak se to dělá, milý Benchanane, a jinak to nejde, chceme-li napravovat svět. S tím se musí trpělivě a polehoučku. Říkám, musí být správná taktika; jakápak pravda, když ji neumíme prosadit?

To právě byla jeho chyba, že neměl tu trpělivost. Chtěl spasit svět jedna dvě, i proti jeho vůli. A to nejde, Benchanane. Neměl na to jít tak rovnou a překotně. Pravda se musí propašovat, musí se trousit po troškách, tu drobet, tady drobet, aby si lidé na ni zvykali. A ne najednou: rozdej všechno, co máš, a takové řeči. To je špatná taktika. A měl si dát víc pozor na to, co dělá. Například jak šel s řemenem na ty penězoměnce v chrámě – vždyť to jsou taky dobří Židé, člověče, a chtějí být z něčeho živi! Já vím, že směnárny nepatří do chrámu, ale byly tam odjakživa, tož jaképak krámy. Měl na ně podat stížnost k synedriu[^12], a bylo to. Synedrium by jim možná nařídilo, aby postavili své stoly o kousek dál, a bylo by vše v pořádku. Vždycky záleží na tom, jak se co udělá. Člověk, který chce něco ve světě vykonat, nesmí nikdy ztratit hlavu a musí se ovládat, musí vždycky zachovati chladnou a střízlivou mysl. A ty jeho tábory lidu – to víte, Benchanane, to žádný úřad nevidí rád. Nebo že se tak nechal vítat, když přijel do Jeruzaléma; nemáte ponětí, co to nadělalo zlé krve. Měl přiklusat pěšky a pozdravit tady, pozdravit tam – tak se na to musí jít, chceme-li mít svůj vliv. Slyšel jsem dokonce, že se nechal hostit od římského celníka, ale tomu ani nevěřím, takovou nešikovnost by přece neudělal, to už máte takové zlomyslné klepy. A neměl dělat ty své zázraky; s tím musel narazit. Prosím vás, všem pomoci nemůže, a ti, kterým žádný zázrak neudělal, mají potom vztek. Nebo to s tou ženou cizoložnicí – to prý se opravdu stalo, Benchanane, a byla to hrozná chyba. Říkat lidem na soudě, že ani oni nejsou bez viny, – copak by potom mohla být na světě nějaká justice? Říkám vám, samé chyby. Měl jenom učit a neměl dělat skutky, neměl brát své učení tak strašně doslova, neměl to chtít honem uskutečňovat. Šel na to špatně, milý Benchanane; mezi námi řečeno, v mnoha věcech mohl mít pravdu, ale jeho taktika byla pochybená; inu, pak to nemohlo dopadnout jinak.

Nelamte si s tím hlavu, Benchanane; je to v pořádku. Byl to spravedlivý muž, ale chtěl-li spasit svět, měl na to jít opatrněji a taktičtěji. Cože, byl-li odsouzen právem? To je otázka! Vždyť vám říkám, že to fakticky musil prohrát!

## Kaifáš

Posaďte se, milý Benchanane, jsem vám naprosto k službám. Tak vy byste chtěl vědět, byl-li podle mého mínění ten muž právem ukřižován. To je jednoduchá věc, drahý pane. Předně nám po tom nic není, my jsme ho neodsoudili na smrt, my jsme ho jenom vydali panu římskému prokurátorovi, že? Nač bychom my měli brát na sebe nějakou odpovědnost, ne? Byl-li odsouzen právem, je dobře; stala-li se na něm křivda, tak je to vina Římanů a my jim to jednou můžeme přičíst na vrub. Tak je to, milý Benchanane; na takovou věc se musíme dívat politicky. Já aspoň jako velekněz musím brát zřetel na to, jak se co má politicky hodnotit. Jen to uvažte, kamaráde: Římané nás zbavili osoby, která – jak bych to řekl? – která nám nebyla z určitých důvodů žádoucí; a přitom odpovědnost padá na ně – –

Cože? Říkáte, které jsou ty důvody? Benchanane, Benchanane, tak se mi zdá, že ta dnešní generace není vlastenecky dost uvědomělá. Copak nechápete, jak nám to škodí, když někdo útočí na naše uznávané autority, jako jsou farizeové a zákoníci? Co si o nás takhle budou myslet Římané? Vždyť to je podlamování národního sebevědomí! My naopak musíme z důvodů vlasteneckých podporovat jejich prestiž, chceme-li zabránit tomu, aby náš národ nepropadl cizím vlivům! Kdo bere Izraeli víru ve farizeje, pracuje do rukou Římanům. A my jsme to zaonačili tak, že ho vyřídili sami Římané; tomu se říká politika, Benchanane. A teď se najdou popletové, kteří se starají, byl-li popraven právem, nebo ne! Pamatujte si, mladý muži, zájem vlasti je nad každé právo. Já vím nejlíp, že naši farizeové mají své chyby; mezi námi, je to samý žvanil a taškář – ale my si přece nemůžeme dovolit, aby někdo podrýval jejich autoritu! Já vím, Benchanane, vy jste byl jeho žákem; líbilo se vám jeho učení, že máme milovat své bližní a nepřátele a takové ty řeči; ale řekněte sám, co to pomůže nám Židům?

A ještě něco. Neměl říkat, že přišel spasit svět a že je Mesiáš a syn Boží nebo co. My – přece víme, že je z Nazaretu – prosím vás, jakýpak spasitel! Jsou ještě lidé, kteří ho pamatují jako tesařova kluka, – a ten člověk by chtěl napravovat svět? Kam by se hrabal! Já jsem dobrý Žid, Benchanane, ale to mně nikdo nenamluví, že by některý našinec mohl spasit svět. To bychom se hrozně přeceňovali, člověče. Neřeknu nic, kdyby to byl Říman nebo Egypťan; ale takový Židáček z Galileje – vždyť je to k smíchu! To ať povídá někomu jinému, že přišel spasit svět, ale nám ne, Benchanane. Nám ne. Nám ne.

_Lidové noviny 3. 6. 1934_

</section>

[^1]: Votant (lat.) – přísedící u soudu. _Pozn. red_.

[^2]: Chlamyda (řec.) – plášť ve starém Řecku nošený přes levé rameno a sepnutý kovovou sponou. _Pozn. red_.

[^3]: Agora (řec.) – shromaždiště lidu. _Pozn. red_.

[^4]: Jednoroční beránci z jarního vrhu. _Pozn. red_.

[^5]: Megara – jedno z nejmocnějších starořeckých měst. _Pozn. red_.

[^6]: Boiótia – oblast středního Řecka. _Pozn. red_.

[^7]: Andres Boiótikoi – mužové boiótští. _Pozn. red_.

[^8]: Búlé (řec.) – poradní sbor se správní a soudní pravomocí. _Pozn. red_.

[^9]: Senonové – galský kmen, žijící mezi Loirou a Seinou. _Pozn. red_.

[^10]: Nunvář – zvěrokleštič. _Pozn. red_.

[^11]: Rabboni (aram.) – učiteli, mistře. _Pozn. red_.

[^12]: Synedrium/synedrion (řec.) – nejvyšší orgán moci v Judeji. _Pozn. red_.

[^13]: Hakeldama (aram.) – pohřebiště u Jeruzaléma pro cizozemce. _Pozn. red_.

[^14]: Virtus (lat.) – mužná cnost, ušlechtilost, síla, statečnost. _Pozn. red_.

[^15]: Augur (lat.) – ptakopravec, věštec předpovídající z letu ptáků. _Pozn. red_.

[^16]: O maličkosti se soudce nezajímá (velký duch nedbá malicherností). _Pozn. red_.

[^17]: Arián – člověk popírající Kristovo božství (přinesl ji Arius, alexandrijský, křesťanský kazatel). _Pozn. red_.

[^18]: Podestà vicegerente (ital.) – zástupce podesty (městského správního a soudního úředníka). _Pozn. red_.

[^19]: Karbunkul – tmavočervený drahokam (rubín, granát…). _Pozn. red_.

[^20]: Leporello – sluha, postava z Mozartovy opery Don Giovanni. _Pozn. red_.

[^21]: Exces in venere (lat.) – nestřídmost, výstřednost v pohlavním životě. _Pozn. red_.

[^22]: Albergo (ital.) – hostinec. _Pozn. red_.

[^23]: Nejdůstojnější blahorodí. _Pozn. red_.

[^24]: Vysoce vážený duchovní. _Pozn. red_.

[^25]: Scaligerové – šlechtický rod vládnoucí ve středověku. _Pozn. red_.

[^26]: Crapulone (ital.) – světák, zhýralec, opilec… _Pozn. red_.

[^27]: Vražedné přepadení. _Pozn. red_.

[^28]: Padouch. _Pozn. red_.

[^29]: Chlapec. _Pozn. red_.

[^30]: Zecchino – zlaťák, bývalá benátská zlatá mince. _Pozn. red_.

[^31]: Dělat honéry (z franc. honeur) – projevovat úctu, čest. _Pozn. red._

[^32]: Ať slouží. _Pozn. red._

[^33]: Kletba, nadávka (dosl. prase, vepř). _Pozn. red._

[^34]: Zatracený chlapík, darebák, lump. _Pozn. red._

[^35]: Hrome! _Pozn. red._

[^36]: Jak jste veliký! _Pozn. red._
